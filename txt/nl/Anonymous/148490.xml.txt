 U loov' en dank' wat in ons is, O Heiland! die aan uwen disch Op nieuw U zelv' ons hebt gegeven, Die ons, door schuld bezwaard, gemoed Gesterkt hebt met uw vleesch en bloed Tot een onsterflijk zalig leven. Nu juichen wij uit onzen nood; Wij lagen midden in den dood, Maar vonden 't leven in uw liefde; Och! dat ons hart het nooit vergeet, Wat Gij, Getrouwe! voor ons deedt, Toen U de doodschicht voor ons griefde. O! vierden wij gedachtenis Van eene liefd' aan uwen disch, Die duizend levens niet vergelden; Hoe moesten w' in het lage stof, Door onzen wandel, uwen lof, Uw gadelooze gunst vermelden! Ontvlam, mijn ziel! ontvlam voor Hem, Paar dankbaar voor Hem hart en stem, Zijn eer zij eeuwig uw bedoelen! Dat, wat in zond' en wereld blink', Bij U voor eene liefde zink', Die zelfs de dood niet kon verkoelen. Ja, dierbre Jezus, vriend in smart! Gij slechts hebt aanspraak op ons hart, Gij hebt ze door uw bloed verkregen; Ja, dierbre Jezus! ja voortaan Moest elke polslag voor U slaan, Moest Gij ons meer, dan alles wezen. Maar, ach! Gij kent uw maaksel, Heer! Gij weet, hoe ras 't zich van U keer', Naauw door U aan den dood ontrezen; Och! dat uw liefd' ons tot U trekk'! Wat uit ons voortvloeit blijft gebrek, Wat G' in ons werkt zal heilig wezen. Och! dat de Geest, door U beloofd, Die in U is, gezegend Hoofd! Ook ons uw leden meer doe leven! Dan leven wij, getrouwe Heer! Tot uw en tot uws Vaders eer, En ons geloof zal vruchten geven. 