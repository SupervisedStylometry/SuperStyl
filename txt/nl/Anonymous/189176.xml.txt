 T'Geloof is een seker betrouwen, Van dingen die men hoopt gewis, En diemen niet en can aenschouwen, Daer door hadden getuyghenis, Die ouden door t'geloove fris, So mercken wy expeerdich, Dat die werelt gheschapen is, Door dat woort Gods eerweerdich, Ia watmen siet, uyt niet is veerdich. Door tgeloof Abel God dede, Grooter offer, dan Cain vry, Daer hy getuychnis oock mede, Vercreech, dat hy rechtveerdich zy, Doen God van sijner gave bly, Getuychnis heeft gegeven, Also dat door dat selve hy Spreeckt, als noch zijnd int leven, Al is hy door ghebleven. Door t'geloof Enoch den vroomen Om dat hy niet en soude sien, Den doot so wert hy wech genomen, Men vant hem oock niet meer, mitsdien, Dat hem dat Goddelijck ingien, Wechnam sonder vertraghen, Want hy had al voor dit geschien, Ghetuyghenis na t'ghewaghen. Dat God ane hem had een behaghen. Maer niemant en mach den Heere, Sonder geloove dat hy doet, Behagen ten ghenen keere, Want wie tot God wil comen vroet, Dat God is God gelooven moet, En dat hy seer weldadich, Sal wesen een vergelde goet, Over sulcke ghenadich, Die hem soecken ghestadich. Noe door tgeloof heeft God almachtich, Geeert, en druck hy maken ginck, Tot salicheyt sijns huys eendrachtich, Doen hy t'Goddlijck bevel ontfinck, Van dat noch was onsichtbaer dinck, End heeft de werelt by desen, Verdoemt, end erfde sonderlinck De gherechticheyt gepresen. Die uyt gheloove comt gheresen. Door t'geloof Abraham onderdane Wert doen hy was gheroepen claer, Om (uyt in een lant te gane) Dat hy soude beerven, maer Hy ginck uyt niet wetende waer, Door t'geloove goederhande, Was hy een vreemdelinck aldaer, In den beloofden lande, In een vreemt lant als de vailliande. Hy woond in hutten slecht van sloften, Met Isaac end Iacob ontrent, Die oock waren deser beloften: Mede erfghenamen bekent, Want hy verwachte pacient. Op een stadt goet bequame, De welcke heeft een fundament, Welcx timmerman eersame, En schepper God selfs is met name. Door t'gheloove heeft gecregen, Sara vruchtbaerheyt ende cracht, So dat sy baerden boven t'pleghen, Boven den tijt en buyten dracht, Want sy heeft hem ghetrou gheacht, Den beloovers tharen beclijve, Daerom so zijnder voortgebracht, Vele uyt desen wijve, Van een verstorven lijve. Vele zijnder voortgecommen, Als sterren aen den Hemel claer: Ende als het lant oock niet om sommen, Aen den oever der zee, allgaer, Storven dees int geloove, maer En mochten niet genieten, Die belofte maer saghen haer Van verre sonder verdrieten, Sy haer daer op getroosten lieten. Op aerden gasten ende vremden, Beleden sy te wesen want Met sulcx te seggen sijn bestemden Oock te soecken een vaderlant, Maer hadde gheweest haeren verstant Op daer zy uyt zijn ghetoghen, Sy hadden wel tijt abundant, End hadden onghelooghen Wel wederkeeren moghen, Maer een beter sy begheerden, Te weten, s'Hemels Majesteyt, Daerom en schaemt met den weerden, God, haren God te zijn gheseyt Want hy heeft haer een stadt bereyt, Abraham door t'gheloof vercooren, Gheproeft zijn in verduldicheyt, Offerde sijn eenghebooren Sone, al sonder teghenspooren, Hy gaf daer sijnen Soon uytghelesen, Waer dat hem belooft was bloot, Dat hem dat saer ghenaemt sou wesen, In desen Soon Isaac minioot, Hy dachte, God can van der doot Wel wederom doen leven, Dus wert hy tot een voorbeelt groot, Hem wederom ghegheven, Van God den Heere verheven, Isaac door t'gheloove heeft gheseghent Iacob end Esau al van Dat namaels soude zijn beleghen, Iacob doen hy sterven began, So heeft door t'gheloove den man Gheseght voorspoedich, Twee sonen die Ioseph ghewan, En neychde hem ootmoedich, Voor de spitse sijns Scepters roedich. Ioseph door t'gheloove Vanden uytganck van Israel, Doen hy sterf ende hy stelde, Van sijn ghebeente een bevel, Door t'gheloove wert Moses wel, Drie maenden lanck versteken, Van sijn ouderen als rebel, Des Conincks boose treken, Om dat een schoon kint was ghebleken. Moses door t'gheloove niet en wilde Den Soon van Pharaoos dochter zijn, Doen hy groot wert maer vercoos milde, Met Gods volck onghemack end pijn, Dan wellust der sonden fenijn, Tijdelijck te volcomen, Want de versmaetheyt Christi fijn, Hieldt hy voor beter sommen, Dan al d'Egyptische rijckdommen. Want op den loon sach hy alvooren, Door t'gheloof hy Egypten liet, Niet vreesende voor s'Conincks tooren, Want hy hieldt hem aen dien by niet En sach, al saghe hy hem, siet, Door t'gheloof is t'behoorde, Hieldt hy Paesschen en bloet vergiet, Dat haer niet en verstoorde, Die d'eerste gheboorten al vermoordt. Door t'gheloove waren sy gaende, Door de roo zee vry onghequelt, T'welck de Egyptenaren oock bestaende, Verdroncken door s'gheloofs ghewelt, Zijn de mueren nederghevelt, Van Iericho der steden, Doen sy seven daghen ghetelt, Daer den ommeganck deden, Al na des Heeren reden. Raab de ghemeyne vrouwe, Wert door t'gheloove sonderlinck, Behouden om dat sy ghetrouwe, De bespieders so wel ontfinck, Also dat sy niet en verginck Met d'ongheloovighe bende, Maer soud' ick segghen alle dinck Van veel ander bekende, Den tijt viel my te vort int ende. Den tijt die soude my wel falen, Soud ick van Gideon vyalliant, Barak, en Sampson verhalen, Iephrash, David triumphant, Oock Samuel met goet verstant, De Propheten bysonder, die menich Coninckrijck en lant, door t'gheloof brachten t'onder, Gherechticheyt wrochten en wonder. Sy creghen de beloftenissen, Slooten der Leeuwen muylen vry, De cracht des vyers deden sy missen des sweert scherpheyt ontvlooden zy, Zijn crachtich gheworden daer by, Wt swackheyt cleen te achten, sterck in den strijt, vrymoedich bly Werden sy, ende brachten, T'onder de vreemde Heyrcrachten. Die vrouwen vercreghen haer dooden Van der verrijsenisse reen, Maer die ander zijn in nooden, Verslaghen in stucken verscheen, Ende en sy hebben oock gheen, Verlossinghe aenghenomen, Op dat denlieden soude een Verrijsenis toecomen, Beter tot haerder vroomen, Sommighe hebben gheleden, Spot, gheesselinghe ende smaet, Banden, kerckers, wreede seden, Ghesteent, ontleet, seer obstinaet, Doorsteecken sweerdich, ghedoot quaet, Ist lijden om vertellen, Sy ginghen om seer desolaet, Met commerlijck ghequellen, In Pelsen en Getten vellen. Veel droefheyt leden sy volheerdich, Met onghemack als menschen cranck, Welcke de werelt was onweerdich, In ellende was haren ganck, Al in der wildernissen stranck, Op bergen end in hoolen, In aertsche speloncken bevanck, Daer mosten sy gaen doolen, Deser werelt ontstoolen. Door t'geloof hebben dees al vercregen Ghetuyghenis dat is ghewis, Maer en hebben in gheene weghen, Ontfaen die beloftenis, Om dat van God al voor ons is, Voorsien een beter sake, Op dat hy ons oock niet en mis, Maer na Schriftueren sprake Haer met ons bekomen make, Nadien wy sulcks een hoop getuygen Hebben, laet ons maken quijt De sonde, en gheheel ons buyghen, Onder de wet Christi subijt, Loopen verduldich in den strijdt, Om de werelt te verwinnen, Ende op Iesum sien altijt, Die daer is t'gheloofs beginnen, En de voleynder recht van sinnen. 