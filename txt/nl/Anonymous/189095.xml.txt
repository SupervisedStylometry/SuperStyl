 Ioannes sprack met woorden soet, So in Mattheo drie staet geschreven: Gaet doet oprechte vruchten der boet, Die tot sijn doopsel quamen gedreven, Ia Christus selve dat hooft verheven, Sprack hier beneven, verstaet wel my, Doet boet en betering in u leven, Want t'rijcke Gods is seer na by. En vertreckt met te worden vroom, Stellet niet uyt van jare te jaren, Maer siet hoe Christus den vijgheboom, Die schoone stont verciert met blaren, Om datter gheen vruchten op en waren, Na Schrifts verclaren, heeft hem vervloect, Siet toe, end wacht u voor sulck beswaren, Dat hy ter ontijt u niet besoeckt. Den bijl is aenden boom gestelt, Gaet ons Ioannes oock ghewaghen, end wort ter schanden neder ghevelt, Die in goet doen altijts vertraghen, Sy sullen t'noch jammerlijck verlaghen t'Eewighen daghen in swaer dangier, Boomen, die geen goe vruchten en dragen, Die zijn ghecondemneert int vyer. Daer den boom valt, t'zy suyt oft noort Waer hy valt daer sal hy ligghen moeten, End als hy light, na des Heeren woort, En is daer gheenen tijt meer der voeten, Doet eenen rechten loop met uwen voeten, T'sal u versoeten voor God hier na, En laet de werelt in haer sonden vroeten, En treckt met Loth uyt Sodoma. Wilt ghy met Iosua en Caleb fijn, Verlaten al Pharaos tresooren, So moet ghy staen in de woestijn, Teghen u vyanden achter en vooren, V eygen vleeschs lust moet ghy versmooren, Gods stemme hooren, seer vaylliant, End als een kint dan nieus herbooren, Om comen int beloofde lant. Wilt ghy den engen wegh treden schoon, Om in de nieuwe stadt te gheraken, Ghy moet u aertsche leden doon, Wilt ghy u wooninghe daer in maken, De vrucht des Geests moet ghy oock smaken, In goede saken ghewillich zijn, V eyghen leven moet ghy versaecken, Voor God en baet gheen heylich schijn. En bedriecht doch u selven niet, Wilt alle heylighe schijnen mijden, Neemt exempel aen Sichem, siet, Die hem om Dina liet besnijden, Maer t'smerte hem in corten tijden. Hy quam in lijden, en doots tempeest, De Heere sal u wel bevrijden: Indien ghy hem van herten vreest. Meenet van herten, end met der daet, Of ghy soudt u selven onteeren, Want wat hevet dien vrient ghebaet, Die daer in quam sonder Bruylofts cleeren, Hier meuchdy goet exempel leeren, In swaer verseeren, is hy ghedaelt, Die onboetveerdich int huys des Heeren Comen, die worden also betaelt. Maer af te laten van sonden quaet, Dat is voor God schoon offerhandt, Doet neersticheyt, na Paulus can, Recht op u knijen end u traghe handen, Dat ghy met t'oncruyt tot uwer schanden Niet en moet branden, dus wilt toesien, Een eeuwich weenen, knerssen der tanden, Dat sal den quaden hier naer gheschien. Prince, u niet als de werelt stelt Verandert u door nieuwe sinnen, Al wort ghy hier int vleesch ghequelt, Met eenen slegde gheduerich van binnen, Om wel voleynden des loops beginnen, Moetmen uyt minnen, Christum gaen Die werelt, vleesch, duyvel, verwinnen, Sullen die eewighe croon ontfaen. 