 Iesus des Soons Syrach, Heeft thien stucken verheven, Eerst als een man vreucht mach, Aen sijn kinders beleven, Wie daer siet sneven, Sijn vyanden benout, Wel hem die heeft ghetrout, (Van God ghegheven) Een wijs verstandich, vroet, Want tis een gave goet. Die oock gheen schaed en doet, Met sijn spreken expeerdich, Wie niet dienen en moet, Haer, die dat zijn onweerdich, Wel hem die veerdich, Heeft een ghetrouwe vrient, die hem ter noot wel dient, Wel die volheerdich Is cloeck, oock die Gods woort Leert, daerment gheerne hoort. Och (seght hy dan noch voort) Hoe groot is oock den wijsen, Maer die God vreest accoort, Is boven al te prijsen, Niemant te rijsen, En is boven hem siet, Want gheen dinck isser met, Na sijn advijsen, Dat in so hooghen graet, Als de vreese Gods staet. De vreese Gods die gaet, Boven al so t'mach blijcken, Wie daer in vroech en laet, Vast blijft sonder afwijcken, By wien ghelijcken, Salmen sulck een vroom Helt, Vorsten hooghe ghestelt, Over de rijcken, die en zijn al niet vry In eeren ghelijck by. Maer siet toe vrienden ghy, dat u vreese Gods gheene Gheveynstheyt doch en zy, Elck dat van herten meene, Want die alleene Staet, na der menschen roem, End niet en meynet vroom, Met ernst reene, den sulcken en wort daer door veel te ergher, maer De Enghel Gods eerbaer, Als eenen Legher crachtich, Is altijt rontom haer, die God vreesen eendrachtich, Oock is waerachtich, dat die den Heere vreest, heeft sijnen rechten gheest, End is deelachtich. den Heere tot een groot Toeverlaet in den noot, De Heere sal hem bloot den besten wegh beraden, de wijsheyt sal met broot, des verstants hem versaden. End uyt ghenaden, Hem laven seer planteyt, Met t'water der wijsheyt, Niet en sal schaden, Hem der hitten verdriet, Die des middaechs gheschiet. Summa yet beters niet, Dan Gods vreese betrachten, En oock niet soeters siet, Dan op Gods ghebodt achten, Want sy verwachten Al dit God vreesen fijn, Sijn eyghendom te zijn, Houdt in ghedachten, Aller leeringhe slot, Vreest Godt houdt sijn ghebodt, 