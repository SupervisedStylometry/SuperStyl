 Treedt men in 's werelds herberg binnen, Dan schenkt de moederborst ons wijn; Heeft men de jaren om te minnen, Dan is de liefde kastelein. De vreugde vult ons soms den beker; De zorg verkoopt ons bitter vocht; 't Berouw vergalt de teugen zeker, Heeft misdaad ons haar drank verkocht. Kan de eerzucht valschen wijn verkoopen, Dient schijngeluk in haar buffet, Zet eigenbaat de herberg open, Of lokt de wellust ons in 't net; Nog kan de deugd ons welkom heeten, Daar zij de zwakheid gastvrij drenkt, Tot eindlijk, bij een kalm geweten, De dood ons zoete slaapdrank schenkt. 