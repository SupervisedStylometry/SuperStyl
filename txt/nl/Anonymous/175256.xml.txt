 Dit is de nuchtere school, waar Gij regeert, en in de cel geduldig, zonder klacht, door de genade van Uw vaderhart een zwakken mensen Uw tien geboden leert. De vloer is aangeveegd, en voor de celdeur staat - gelijk als bij den linker- en rechterman - de vuilnisemmer en de waterkan met het genummerd blikken cel-privaat. Zoo heb ik in dit prille morgenuur mijn ziel beproefd bij U, op eigen schuld, die Gij niet in Uw legerzonen duldt, op straffe van het heil van Uw bestuur. Nu in den grauwen morgen wil ik zijn als deze cel, die 'k knielend heb geveegd: streng, hard en sterk, van alle vuil geleegd, en door de ootmoed van mijn knielen rein! En ook het minste, dat ik nog vergat uit de toegevendheid voor 't dierbaar Zelf moet uitgekeerd! ‘Ik zie Uw wil en delf’ 't Was in Uw huis, dat ik vanmorgen bad. Van verre, uit het wezen van de stad klinkt vaag een juichend marschlied tot mijn cel. Daar gaan soldaten in Uw wijs bestel en ondoorgrondelijkheid, op 't morgenpad. 