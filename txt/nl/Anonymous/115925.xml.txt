 GAet voort mijn wolligh vee, En graest van lieverlee, Terwijl dat ick moet beyde Hier by dees klaere bron, Ghelijck mijn morgen-son, Mijn gister-avondt seyde. Aurora dach bodin, Ick bid, doet mijn goddin De paden veylich maecken, Ay goden voegt u 't saem, En maeckt dees plaets bequaem, Tot uytkomst van mijn saecken. Mijn dunckt ick sie van verr' Mijn gouden morghen sterr' Al soetjens komen treden, Duyckt Phebus, Phebus duyckt, V glans-rijck-oogh toeluyckt, 'k Ben met dees Son te vreden. Mijn waerde pronck-goddin, Wat loon sal ick u min Segh Galathea gheven? Swijgh Cloris, Cloris swijght, Mijn kaeck een bloosje krijght, Ach! wat heb ick bedreven. Hoe dus mijn waerde vrouw, Wat nevellighe rouw, Doet dus u ziel ontstellen, Wat isser dat u smert, Of u benauwde hert Met kille-vrees komt quellen? Ick bid u lief verschoon Mijn min, die ick betoon Door te vrypostigheden, 'k doe meer dan my betaemt: De maeghdelijcke schaemt Dwinght my tot droevigheden. Doch so ick heb misdaen, Wilt by geen ander gaen, En daer mijn fout vertellen: Want soo ghy 't Cloris dee, Ick soud' door harten wee Gaen daelen laegh ter hellen. Neen lief, veel eer de aerdt, Sich met den hemel paerdt, Eer ick u soude schennen: Oock hebt ghy niet misdaen, 'k Bid laet u treuren staen, En wilt tot vreughde wennen. Wel aen dan ick vertrouw, En Cloris daer voor houw, Komt laet ons hofwaert treden. Ick set mijn ziel te rust: Daer op wert ghy ghekust, Tot slot van onse reden. 