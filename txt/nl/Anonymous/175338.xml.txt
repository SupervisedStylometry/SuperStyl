 Het oude jaar gaat heen - wij staan met rouw in 't hart, Omdat veel dierbaars onherstelbaar ging verloren. Zal ook het nieuwe brengen niets dan zorg en smart, Of wordt uit al dit leed een bet're tijd geboren? Ook dit jaar heerschten onderdrukking en geweld, Het was te veel haast, Heer, om alles flink te dragen; Maar toch wij weten het, dat Gij de grens straks stelt, En dat op Uw bevel opnieuw het licht zal dagen. Ja, nu verstreken is de donk're kortste dag, Gaan wij weer naar het licht - Nu moeten w'ons bezinnen, Hoe kunnen wij, al trof ons dit jaar slag op slag, Met moed en hoop in 't hart, het nieuwe jaar beginnen? O, God, met vast vertrouwen en geloof in U, Zóó kunnen wij alleen de toekomst rustig wachten, Zóó staan w' ootmoedig met gevouwen handen nu, En gaan in 't komend jaar met hoopvolle gedachten. Wij staan gereed, bereid, de tanden op elkaar, ‘Gij zijt, o, God de Heer, ons schild ende betrouwen!’ Zóó wachten wij ‘de Vrijheid’ in het nieuwe jaar, Zóó zullen w'aan de toekomst van ons volk gaan bouwen! 