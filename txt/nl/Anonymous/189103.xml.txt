 O Bruydegom verheven Aen svaders rechterhant, Mijn welvaert troost en leven, V moet ick loven, want Had ghy my gheen bystant In mijnen noot ghedaen Als cranck ghebou op t'zant Waer ick langhe vergaen. Ick lach in swaer gebreken, In sdoots banden verstrickt, En van Belials beken Benout en seer verschrickt, Maer ghy hebt my verquickt. En levende ghemaeckt, Schoon cleyders aen beschickt, Daer ick lach doot en naeckt. Ghy hebt my laten smaken V vriendelijckheyt soet: Hierom sonder versaken Ick vercondigen moet Al uwe deuchden goet, En belijden u woort, Voor de werelt onvroet, Die op my is verstoort. Ick Syon u vriendinne, Ben in s'werelts verwaet, Om dat ick u beminne, Draecht sy my grooten haet: Een spijtich spreeckwoort quaet, Ben ick in haren mont, Maer ghy mijn toeverlaet, Zijt mijnen vasten gront. Al ist dat ick uytwendich, Al swerelts vreucht aensie, Mijn herte sucht ellendich, Als van haer creucht partye. Maer daer ick in verblye Dat dunckt haer groot abuys, Want sy een sotternye Acht te wesen u cruys. Sy houdt my voor een seckte, Al of mijn wesen, haer Tot een verderven streckte, Nochtans en ga ick maer, Sonder eenich misbaer, Payselijck uwen ganck, Om eens te comen daer, By u is mijn verlanck. By u te zijn in vreden, Dat wensch ick boven al, Wat maeck ick hier beneden, In dit ellendich dal, Vol druck en ongeval, Och my verlang wanneer Dat ick eens moghen sal, V aenschijn sien, o Heer. V toecomste voorsproken, Die sal my wesen lief, Maer ick houde beloken, Vast in mijne herten brief, Hoe dat ghelijck een dief, Sal comen uwen dach, En om ontvlieden grief Waerlijck sonder verdrach Prince van grooter weerde, Ghy hebt my toe gheseyt Nieuwen Hemel end aerde, Een schoone majesteyt, Daerom ick neersticheyt, Moet doen in t'aertsche pleyn, Dat ghy my vint bereyt, Onstraffelijck en reyn. 