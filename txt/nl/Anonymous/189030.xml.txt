 Ick bid elck een wilt hooren, En doet na Petri raet, Bedwinght u tonghe al voren En segt van niemant quaet, Alst woort is uyt den monde, Verstaet hier af den sin, Het loopt seer haest int ronde, Ten keert niet weder in. Och wilt ghy niet verhalen, Wat goets van uwen vrient, Swicht liever heel te male, Want t'quaet nergens toe dient, Hebdy oorsaeck al voren, Spreeckt hem tusschen u tween, Misschien sal hy u hooren, En sult met vriendtschap scheen. Oorblasers int verseeren, En saem roovers seer fel, En mochten niet verkeeren, Onder t'volck Israel, Mostmense dan uytrooden, Hoe macht dan nu bestaen, Daert weder is verboden, Hoe sal dan dit vergaen. Soudt ghy achterclap segghen, Van uwen broeder net, En hem t'oordeel oplegghen, Ghy achterclapt de wet, Dus soudt ghy rechter wesen, Maer gheen doender van dien, Den wet ghever ghepresen, Salt so niet laten lien. Onschult condt ghy niet tooghen, Menschen tot gheender tijt, Die hem tot oordeel poghen, En daer besmet in zijt, Hier mee condt ghy verdommen, V selven, siet wel toe, Als Christus nu sal commen, Hoe wert ghy dan te moe. Een blameerder is schadich, Is dit niet een groot leet, End sijn doen is verradich, Wat hy heymelijck weet, Dat sijn lelijcke zeden, Ende van God verboon, Laet ander eens met vreden, Aensiet u selfs persoon, Recht machmen God wel claghen, Dat men so menichfout, Godes woort hooren ghewaghen, En so weynich af houdt, V goet condt ghy wel weghen, Doet also met u woort, Spreeckt dan daert is gheleghen, Met waerheyt soot behoort. Tis verlooren ghesonghen, En van Gods woort ghewaecht, Bedwingtmen niet sijn tonghe, Dien dienst God niet behaecht, Haecktmen oock niet na vrede, En heylicheyt t'allen tijen, God in sijn heerlijckheden, Machmen nemmermeer sien. Constmen eenichsins keeren, Int beste soot behoort, Als men yemant hoort blameren, Maer men loopt voort en voort Dat int hert is gheleghen, Dat is voor een besluyt, Wiet mede gaet oft teghen, Spreeckt men te monde uyt. Claechlijck ist int aenschouwen, Datmen so sijnen tijt, Tzy mannen ofte vrouwen, In achterclap verslijt, Ende als wy moeten scheyden, Onversiens van hier vlien, Dan ist mocht ick noch beyden, Ick sou beter toesien. Een oorlof nu ghehuldich, Niemant en treckts hem aen, Dan die hem hier vint schuldich Wachte hem wel voortaen, Al segtmen int ghemeene, Die wetmen houden sal, Misdoetmen dan int eene, So heeft men schult in al. 