 Uren, dagen, maanden, jaren Vliegen als een schaduw heen; Ach! wij vinden, waar wij staren, Niets bestendigt hier beneên! Op den weg, dien wij betreden, Staat geen voetstap, die beklijft: Al het heden wordt verleden, Schoon 't ons toegerekend blijft! Voorgeslachten kwijnden henen, En wij bloeijen op hun graf; Ras zal 't nakroost ons beweenen: 't Menschdom valt als blaadren af. 't Stof, door eeuwen zaamgelezen, Houdt het zelfde graf bewaard: Buiten U, o eeuwig Wezen! Ach! wat was de mensch op aard! Maar door U aan 't niet onttogen, Liet uw gunst hem niet alleen; Godlijk licht omscheen zijn' oogen, En zijn nietigheid verdween: Onder uw genadeleiding Wordt hem deze levensbaan Slechts ontwikkling, voorbereiding Tot een eindeloos bestaan. Dat de tijd hier 't al verover', Aan geen tijdperk hangt mijn lot; Gij, Gij blijft mij altijd over, Gij blijft eindeloos mijn God: Welk een ramp mij hier ook nader', 'k Vind in U mijn rustpunt weêr, Gij blijft in uw' Zoon mijn Vader. Wat verander', wat verkeer'. Vader, onder al mijn nooden, Vader, onder heil en straf, Vader, ook in 't rijk der dooden, Vader, ook in 't zwijgend graf; Waar ik ooit verandring schouwe, Gij, o God! houdt eeuwig stand: Ook mijn stof rust op uw trouwe, Sluimert in uw Vaderhand! Snelt dan, jaren, snelt vrij henen Met uw blijdschap en verdriet; Welk een ramp ik moog beweenen, God, mijn God, verandert niet: Blijft mij alles hier begeven, Voortgeleid door zijne hand Schouw ik, uit dit nietig leven, In mijn eeuwig vaderland. 