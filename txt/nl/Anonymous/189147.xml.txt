 Ghy die Christum hebt aenghedaen, Zijt ghy met hem opghestaen, En hebt dat doorghenomen, Niet weder int oude leven te gaen, So laet ons worden als volcomen, Vruchtbaer boomen. Een yeghelijck boom, dit overdenckt, Die gheen goe vruchten voort en brengt, Sal worden afgehouwen, Neemt waer de gaven die God u schenckt, En wilt die oeffenen ghetrouwen, Sonder jouwen. Christus die spreeckt hier wel opsiet, Sonder my en vermeucht ghy niet, Laet ons sijn haven verwachten, Op dat hy ons niet af en snijt, Als wy gheen vruchten voort en brachten, Door sijn crachten. Als wy ons voor het quaet behoen, So moeten wy tot t'goede spoen, Wy moghen niet ledich wesen, Daer staet die God vreest sal goet doen, Eclesiasticus ghepresen, Tuycht van desen. Doet nu aen alle menschen goet, Voor alle die gheloovighe voet Spreeckt Paulus wilt dit vaten, Voort maeckt ons Christus Iesus vroet, Dat wy moeten comen te baten, Die ons haten. Wie goet can doen t'eenigher stont, Doet hy dat niet dat is hem sont, laet ons doch niet vertraghen, Dat ons de Heere slapende vont, Wy souden seker seer veel slaghen, Moeten draghen. Hierom zijt neerstich in de weer, Hebt altijt acht op Christus leer, Laet u daer af niet leyden, Den Vorst des levens een groot Heer Wie soude ons van dien voorseyden Moghen leyden. Laet ons doch hooren na sijn stem, T'woort des levens is by hem, Ioannes heeft het gheschreven, Laet ons houden ons lichaem tem, Op dat wy daerna moghen leven Zijn verheven. Verheven hier naer dats ons begheer, Wie hem hier verheft wort verneert, God haet hooveerdighe gheesten, Die hem de minste hier ordineert, Die sal in des Hemels foreeste Zijn de meeste. Hierom en laet de Hoverdy, Gheensins hebben de heerschappy, In woorden of ghedachten, Dit leerde Tobias sijn soon hoort my, Ghy moet hier oock seer wel op achten, Ghy gheslachten. Ghy die Christenen zijt ghenaemt, Wandelt so uwen roep betaemt, Twelck ons na sijn vermoghen, Paulus tot den Ephesien raemt, Wilt u om de Schrift te vernoeghen, Also voeghen. Noch vinden wy gheschreven daer, Van een ghemeynte also claer Ghepresen boven ghesteente, Christus die is het hooft van haer Vleesch ende been van sijn ghebeente Die ghemeente. O God Prince der Princen fijn, Wilt haer doch een beschermer zijn, Wilt daer den dief uytkeeren, Wy staen opt levende woort van dijn, Ghy weet dat wy niet en begheeren Valsche leeren. 