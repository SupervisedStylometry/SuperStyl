 Och broeders weest doch niet bedroeft Ghy die 't hier moet besueren, In de werelt is ons druck belooft, Maer ten sal niet eeuwich dueren, Een weynich tijts duert ons ellent, Maer de eeuwige vreucht neemt geen endt, Och broeders ende susters weest dit bekent. Al dit lijden van deser werelt is cleyn, Doen Paulus woorden blijcken, Hy achter by de vreuchde certeyn Niet weerdich te gelijcken, Och broeders wilt hier acht op slaen. Ontsiet u niet den nauwen wech te gaen, Die daer leyt tot den leven, als wy verstaen. Den ruymen leyt tot der verdoemenis Welck Christus padt niet en hielde, De vreucht die hier ter werelt is Het is een cleyne weelde, Oft wy hadden ghetriumpheert, Oft dat wy worden gepersequeert, Wat is het alst is ghepasseert: Als wy dna in de glorie zijn Die daer is sonder eynde, Niet sal ons letten druck oft pijn, Noch de voorleden ellende, Salich zijt ghy, die hier schreyt, Ende dorstet na de gerechticheyt, Want ghy sult lachen, so Christus seyt. Ghedenckt wat daer geschreven staet, Hier mede wilt u stillen, So wie (spreeckt Christus) om my verlaet, Oft om des Euangelijs wille, Huys, hof, acker, hebt gheen ghetreur, Ghy sult hondertfout ontfanghen daer veur. Hier naer dat eewich leven, ten is geen leur. Het is al tijdelijck wat hier blijct, Datmen nu siet met ooghen, O Christen, daer niet op en kijckt, Maer wilt u laten ghenoeghen, Als God u voedtsel end decksel gheeft, Want daer niemant af en leeft Van dat hy overvloedich heeft. Waer wy zijn int aertsche dal, In Steden oft in dorpen, Soecken wy dat rijcke Gods over al, So wil hy ons toe worpen, Sijn beloften en faelgeren, nemmermeer, Och vrienden blijft by Christus leer, En werpt u betrouwen niet van den Heer. De Heer heeft alsulcken treck Tot allen die hem vreesen, Sy en hebben geen gebreck Aen eenich goet, so wy lesen. Arbeyt met uwen handen alst behoort, Beveelt den Heere de sorghe voort, Hy soeckt voor u, ghelooft het woort. Troost u met Christus woorden schoon, Sijn woorden en zijn geen gloofen, En vreest haer niet die t'lichaem doon, Maer wilt sorchvuldicheyt loofen In Gods handen u altijt stelt, Want hy heeft onse haeyren ghetelt, Sijn macht is boven Babels gewelt. Der rechtveerdiger zielen zijn in Gods hant, En laet u niet vervoeren De pijn des doots na mijn verstant, En salse niet aenroeren, Gods volck wort vast uytgeroot, Gecastijt, maer niet ghedoot, So Paulus seyt, wy lesen bloot. Of wy leefden na den vleys, End wandelden na onsen lusten, So moesten wy noch sterven, smaect dit een reys Nu verhopen wy te rusten, want wy door t'geloof gerechtveerdicht zijn, Der sonden gestorven, verstaet wel mijn, Begraven in dat doopsel fijn. Nu wy staen op sulcken voet, Dat wy Gods leven So laet ons blijven by Gods woorden goet, Ghelijck als de Apostelen dreven Slecht ende recht in sijnen graet, End achten op gheen vernuften praet, En laet u niemant ontrecken de maet. Oorlof broeders waer ghy zijt, Ick groet u al te samen, Blijft volstandich in den strijt, Wilt op gheen menschen ramen, Behoudt d'Apostelsche leeringhe net, Op dat u niemant en belet, Laet ons waken int ghebedt. 