 V Heere Zebaoth, Onsen Heer en God, Looven wy altesamen, Wy prijsen u goetheyt, Die ghy hebt uytghebreyt, Over ons seer bequaem, So wijt den Hemel staert, V ghenade op gaet, Vwe macht ende eere Verschijnt suyver end reen, In u wercken ghemeen, Dies loven wy u Heere, In Ierusalem schoon, Op den Berghe Zyon, Thoont ghy u gunst seer goet, Aldaer so wert ghehoort, Dijn leer en heylich woort, Seer lustelijck en soet, Ghy Heer door uwe licht In Zyon yeder sticht, Aldaer hebt ghy u woont, Dijnen heylighen gheest, Toont ons in dit foreest, Seynt ghy uyt s'Hemels troont. Alleen ghy Heere zijt, Die ons ghebenedijt, En verquickt ons ghemoet, Daer is gheen God als ghy, Die maeckt van sonden vry, En de misdaet uyt doet, Ghy roept ons al ghelijck, Tot u Hemelsche rijck, En wilt ons heyl en leven, Dies wy uyt sherten gront, V sullen taller stont, Lof prijs en eere gheven. Ghy zijt Coning voorwaer, Over u heyl'ghe schaer, Die ghy seer hebt bemint, V heyl'ghen te saem, Eeren Heer uwen naem, Zijnde gheestelijck ghesint, Ghy zijt haer hulp en schilt, Die haer beschermen wilt, Voor sond ende oneere, Door uwe groote cracht, En Conincklijcke macht, Bewaert ghy haer o Heere. Dies wy u Heere al, Met een vrolijck gheschal, Loven met stemmen soet, Wy die hier zijn by een, Sullen uwen naem reen, Seer vriendelijck en goet, Prijsen tot alder tijt, En u ghebenedijt, Seer dancken ende loven, Danck, lof, prijs ende eer, Zy u God onse Heer, Op aerden en daer boven. 