 Ghelooft so zy de Heere goet, Den God Isrels vrientlijck en soet, Hy heeft sijn vollick uyt ghenaden, Versocht verlost ende ontladen. Den Hooren onser salicheyt, Vol ghenaden ende waerheyt, Heeft de Heer op gherecht seer goedich In Davids huys sijn knecht ootmoedich. Also hy hadt belooft certeyn, Door sijn Propheten heylich, reyn, Ons te verlossen, uyt de handen, Van onse haters en vyanden. Op dat hy onse vaderen tsaem, Barmherticheyt dede bequaem, En sijn verbont heylich ghepresen, Volbracht, en wild' ghedachtich wesen. Dat is den eedt vast ende sterck, Die hy Abraham in dit perck, Onsen voorvader heeft ghesworen, Diens gheslachte hy heeft vercooren, Om ons te gheven t'samen al, Verlost te wesen in dit dal, Van ons vyanden groot en cleene, Hem te dienen suyver en reene. Alle de tijt ons levens lanck, In heylicheyt sonder bedwanck En gherechticheyt t'allen daghen, Die onsen God wel sal behaghen. 