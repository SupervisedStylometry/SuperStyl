 Een nieu liet om te verstercken, En verwecken d'herten reen, Om neerstich Gods woort t'aenmercken Als Gods kinderen sy by een, Dan comt oock de satan quaet, Die als een leeu rontsom gaet Soeckt uyt ons herte te keeren, Gods salichmakende leere. Laet ons den Heere nu prijsen, En bidden hem met ootmoet, Dat hy ons zielen wil spijsen, Met t'Hemelsche broot seer soet, D'welck is u levend' woort, Heer, Gheeft elck mensch na sijn begheer Sulcken lust ende smaeck even, Als ghy Isrel hebt ghegheven. Gheeft door uwen gheest verheven (Heer) u dienaers cracht altijt, Dat s'uwen naem eere gheven, End u volck neerstich met vlijt, Recht weyden met wijsheyt Heer En door u heylsame leer Den overtreeders recht leeren, Datse haer tot u bekeeren. Met Lidia laet u Heere, Ons herten zijn op ghedaen, Dat wy u woort ende leere, Recht hooren en wel verstaen, Helpt ons twoort bewaren altijt Dat s'Hemels voghels dat niet, Wt onsen herten wech rapen, Wilt daerom bidden end waken. Met beven ende oock met schroomen Als Maria Magdaleen Wilt voor Christi voeten comen, Ter aerden u heel vercleent, V sonden hertlijck beschreyt, End bid' met ootmoedicheyt, Hemelsche lieve vader, Vergheeft ons sonden te gader. De Propheet gaet ons verclaren Twelcke is tot onser leer, Sy sullen voor u vergaren, Recht of het mijn vollick weer Sittend' voor u end hooren t'woort, Maer gaen in giericheyt voort, Met haren mont sy veeren, Ofts' brandend' ontsteken weeren, Doet so niet vrienden draecht sorghe In s'herten camer altijt, Bidt den Vader int verborghen, Sluyt met Hanna u mont met vlijt, Sy badt met roerend' lippen siet, Maer haer stem hoorde men niet, Int hert aenbadt sy den Heere, Die haer gaf haers herts begheere. Want de Heer us groot van crachten, Die t'hert end nieren doorsiet, Hy weet al onse ghedachten Wat wy doen hy al bespiet, Tis heymlijck oft openbaer, Voor hem als die sonne claer Ia, vrienden merckt doch by desen, Soudmen sulcken God niet vreesen. De wijsheyt die claecht daer buyten Godes woort wert nu ghehoort Wilt u ooren nu niet sluyten, Ghy traghe ghelooft Gods woort, Veracht niet des Heeren raet, Ghelijck in Lucas seven staet, Wordet uyt den Gheest ghebooren, Ontvliedet nu Godes tooren. Hoort doch na schrifture verclaren Also daer gheschreven staet, Wilt uwen voet wel bewaren, Als ghy in s'Heeren huys gaet, Om t'hooren des Heeren woort, Waer door salicheyt oorboort Diet hoort en bewaren beyden, Ende haer daer toe bereyden. Ghelijck God tot Moysen seyde, Gaet en segt dat volck seer ras, Dat sy haer nu gaen bereyden, End dat elck sijn cleed'ren wast, Om te hooren s'Heeren woort, Dats' my leeren vreesen doon End haer dan souden bekeeren, Dat syt oock haer kind'ren leeren. So moetmen naer Schrifts vermonden Oock wasschen alsoot behoort, Den bevlecken rock der sonden, Door het water badt, int woort, In Christi bloet wit en fijn, Door t'gheloof ghereynicht zijn, Van sonden door Gods Gheest crachtich, Der Godlijck natuer deelachtich Hierom moeten wy verlaten Des werelts qua lusten snoet, Gaen niet op haer wegh en straten, Daermen grauwelijck boosheyt doet, Drincken, vloecken, ghekijf, haet, Stout, gierich, vol overdaet, Gulsichlijck, drincken en eten, Daer wort Godes woort vergheten. Leeft ghy na des vleeschs behaghen, So moet ghy sterven de doot, Dat sult ghy dan seer beclaghen, In u alder laetste noot, Die in lusten leven bloot Zijn, seyt Paulus levend' doot, Hierom cruyst doch u vleesch seere Met sijn lust en qua begheere. Al die van sonden afkeeren, En houden haer vleysch in dwanck, Bidden int gheloof den Heeren, Die niet gaen haer ouden ganck, Verhoort God na Schrifts bediet, Maer verhoort de sondaers niet, Die haer niet willen bekeeren, Al roepense Heer der Heeren. Tot sterven wilt u bereyden Wy weten hier uer noch tijt, Haest moeten wy van hier scheyden, Dus waeckt ende bidt altijt Die Heer comt seer onbedacht, Ghelijck een dief in der nacht Wel dien die hy vindet waken, En in sonden niet en slapen. Die dit dichte met verblijden, O Heere wilt hem by staen, Wilt hem altijt helpen strijden, Teghen al wat hem mach schaen, Gheeft hem doch onbevreest Heer, T'woort te spreken tuwer eer, End om sijn naesten te stichten, Doet u gheest wilt hem verlichten. 