 Ghy Broeders al te samen, Die Christum hebt aenghedaen, Wilt u Gods woort niet schamen Wandelt reyn na t'betamen Dat ghy vroom meucht blijven staen, In Christus doot verheven, V sonden begraven zijn, Hoe soudt ghy die noch leven, Siet waer toe ghy u hebt begheven, Om hem na te treden fijn. Zijn wy Christus lidtmaten Och broeders en susters siet, So laet ons dit wel vaten, De arme levende sonde te haten, Al dat ons noch druckt met vliet, Broeders uyt God ghebooren, Ende susters excellent, Laet ons Gods woort niet smooren, Dat wy nu hebben vercooren, Maer uwen loop recht volendt. End wilt nu wel bewaren, V gheloof den eedelen schat, Willet voor de menschen verclaren, Op dat ghy meucht wel varen, By uwen Vader in de schoone stadt, Reyn, Heylich wilt nu wesen, Ghy die door twoort ghebaert zijt schier Ghelijck hy reyn is ghepresen, Spreeckt de Heer acht op desen, So wilt u reynighen hier. Te recht wel hem toch dancken, Die ons gheroepen heeft fijn, Verlost van sduyvels stancken, En ons ghestelt tot rancken, Ia oock tot lidtmaten fijn. Denckt broeders uytvercooren, Wat een ghenade is ons verclaert, Wy waren al verlooren, Vervallen in Gods tooren, Daer van zijn wy nu bewaert, Indien wy hier volherden Behouden ons gheloof seer fijn, So sullen wy ghecroont werden, Blinckende cleederen aenveerden, By Christum in vreuchden zijn. Peyst nu sonder verbeyden, Na dese beloften schoon, En laet u niet verleyden, Blijft op de rechte weyden, So sult ghy ontfanghen de croon. Krijcht vroom en onderslaghen, Met ghewelt dese stadt inneemt, Ontsiet gheen droeve daghen, Wilt haer u lichaem aen waghen, Want u loon is eeuwich bestemt. Wilt niet te rugghe keeren, Die zijt op de rechte baen, Maer bidt den Heer der Heeren, Om u gheloove te vermeeren, So blijft ghy vroomelijck staen. So mach u niemant letten, Ghy sult dan wel verwinnen bloot, Al die hen teghen u settenn Die sullen te niet gaen als sletten, Ghy sultse verslinden als broot, Ons hooghe Prince verheven, Recht boven alle mandaet, Hy sal ons niet begheven, Als wy hier worden verdreven, Want wy lijden doch om gheen quaet. Eeuwich lof prijs ende eere Sy God den Heere vermaert, Die ons tot elcken keere, Door sijn ghenade seere, Van het quade heeft bewaert. Niet meer op dese tijden, Broeders end susters ghemeynt, Waeckt, bidt, zijt vroom int strijden, Wilt van der waerheyt niet glijden, Maer blijft vast op Christum reyn. 