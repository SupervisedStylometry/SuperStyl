 ALs twee ghespelen wel bekent Die haken na des Hemels tent Wilt u altijt bewysen Met Christo recht verrysen. Nu in een nieuwe leven gaen, Want ghy hebt Christum aenghedaen Int Doopsel aenghetoghen, En ginckt u by hem voeghen. Niet als een knecht, maer als sijn Bruyt, Ingheplant als een rechte spruyt, In den lusthof des Heeren, Draeght vrucht tot sijner eeren. Al u ghemoet laet Hemelsch zijn, Daer Christus sit met claren schijn, Want oock de Bruydt ghepresen Sal begeeren te wesen. Daer de Bruydegom woont eenpaer, Boven by synen lieven Vaer, Mochten wy dit versinnen, En neerstelijck beginnen. Recht te gaen op den smallen padt, Die ons leydt naer de schoone Stadt, Sy is vol aller goeden, Men soud' hem billick spoeden. En heffen op, t'hert, sin en moet Als men denckt op het groote goet En aen Godes weldaden, Die ons helpt met ghenaden. En schelt ons alle zonden quijt Wt ghenaden in desen tijt, Ist dat wy die verlaten, En Christus leere vaten. Sijn leer hebben wy dick ghehoort, En zijn vermaent al met sijn woort, Laet ons dat niet vergheten Als vele die't oock weten. NEEMT malcanderen neerstich waer De liefd' en acht gheen dinck te swaer, Sy neemt alle dinck int goede, Soo weest oock van ghemoede. DOCHter bequaem, houdt goede wacht In u ghebedt dach ende nacht, Zijt myner oock ghedachtich, Bidt voor my Godt almachtich. WEL haer, die sullen zijn bereyt Als Christus comt met heerlicheyt, In den Wolcken verheven, Om elcken loon te gheven. WAER mede sal men dan bestaen, En met Christo het Rijck ontfaen? Met goet-doen aen den Armen, Wel haer die hier ontfarmen. Van herten gront, niet uyt bedwanck, Oft anders ist een cromme ganck, Wie vrolijck gheeft, wilt hooren, Dien heeft Godt uytvercooren. VERKIESen wilt het beste deel, Ghenaed' en vred' van Godt gheheel Moet u worden beseven, En namaels d'eeuwich leven. 