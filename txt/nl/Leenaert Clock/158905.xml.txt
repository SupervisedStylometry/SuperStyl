 CLAER als de Son sullen daer blincken Gods kinder in des Hemels throon, Hoe soud' een hert connen bedincken Wat Godt den synen gheeft te loon. Keeren wil ick al mijn ghedachten, Op't Hemelrijck soo schoon voorseyt, Een eeuwich leven te verwachten, Verlost van alle dootlijckheyt. En van den perijckel ontcomen, Gantsch seker in des Heeren handt, Smaet en druck sal zijn wech ghenomen, Van d'Aerdtsche int Hemelsche landt. Noch is daer altijdt aen te schouwen, Godt in sijn heerlickheyt seer groot, Alsulck een wesen sal met trouwen, Hy ons gheven uyt liefde bloot. Recht wel ghestelt, na Schrifts vermeten Sullen wy Christum den Heylandt By synen Vader sien gheseten, Tot onsen dienst, int Hemels landt Voor cleeder sal hy ons aentrecken, Salicheyt die daer is seer schoon, Ons met gherechticheyt bedecken Opsetten daer des levens Croon. Tot allen Heyl'ghen sal men daer paren, En vromen, salighen, daer by, Veel duysent Enghelsche heyrscharen, Zy met ons, en wy met haer bly. Groote liefde al sonder schromen, Sal daer wesen op dat termijn, Soo dat Godt, wy en alle vromen, Sullen t'samen vereenicht zijn. Een Hemels wesen claer en schoone, Subtijl, onlydelijck voortaen, Ghelijck de Son in 'sHemels throone Soo salmen daer voor Gode staen. Rusten daer, van alle beswaren, De vreuchde wordt altijt vermeert, O Heer, laet my oock daer vergaren, 'Tis 'tghene dat mijn hert begeert. Seyndt uwen heyl'ghen Gheest beneden Op ons, dat hy ons daer gheleyt, Tot uwen Rijcke vol van vreden, Door Iesum Christum maeckt bereyt. DOCHTERen Syons uytghelesen, Verciert u, gaet hem te ghemoet, Hy comt die u ziel can ghenesen, En geven u d'eeuwighe goet. 