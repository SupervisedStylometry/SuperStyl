 O Heiland! Gij, Gij zweegt in 't lijden, Om dood en helvorst af te strijden, Ter wering van ons zielsverdriet; Maar toen G'aan 't kruis in pijn moest krimpen, Bij 't Godonteerend honen, schimpen, Zweeg uwe zondaarsliefde niet. Bij al het gruw'lijk hemeltergen, Mogt zich de zon in 't nachtfloers bergen, Uw dood bleef een verzoeningsdood; Geen duld'loos woord kon U ontglippen; Verzoening vloeide van uw' lippen, Waarin Gij d'eisch der wet besloot. Waar konden zachter beekjes vloeijen, Waar reiner zielenbalsem groeijen, Dan op 't geheiligd Golgotha? Daar Gij, bij 't schuldverzoenend' sterven, Ook voor uw' beulen woudt verwerven, Uws Vaders vrijspraak en genaê. O liefdevolle goedheids-ader! Gij riept verzoenend tot uw' Vader, Daar Gij uw' moorders 't leven boodt: ‘Vergeef, o Vader! hun die zonden! Zij weten niet wien zij doorwonden!’ Die beê verschrikte hel en dood. Dit mag verzoenend lijden heeten, Daar d'onschuld met een blank geweten, Meêdoogend' op haar' beulen staart; Dit heet, o Heiland! Borg-voldoening, De priesterlijke schuldverzoening, Alleen het doel der Godheid waard. Geen vlammend' offer kon zoo branden, Tot schuldverzoenend' offeranden, O Heiland! dan uw' liefde-vlam; Gij werdt, vrijwillig, knecht der knechten, Voldoener aan uws Vaders regten, De Priester, en het Offerlam! Uw' bede voor uw' moordenaren Doet ons verzoenend heil ontwaren, Geeft kalmen troost aan 't schuldvol hart; Och! wil ook onze schuld vergeven! Doe ons, o Goël! voor U leven, En vruchten plukken uit uw' smart. Och leer ons ook de schuld vergeven, Aan hen, die vaak ons tegenstreven, En goeddoen loonen met hun kwaad! Dan geven w', in den wandel, blijken, Dat wij uw deugdenbeeld gelijken, En Christ'nen zijn in woord en daad. 