 LOf hoocheyt prijs en eere Zy God den Vader soet Die my van boven neere Sijn gheest sendt en laet leere, Den wegh die leyt ten eewighen goet. Wie sou nu connen laten Te loven sulcken Heer, Die boven alle staten Verheven heeft uyter maten, Alle dien die houden sijn leer. O God ghy zijt ghetrouwe, Al die u van herten vreest, En oock die hebben berouwe Van alle haer sonden grouwe, Dien gheeft ghy u ghenade meest. Maer al die teghen stonden V woort ghebenedijt, Die noemt Iohannis honden, Tovenaers leughen monden, Die teghen t'lam Gods voeren strijdt. Dese wilt ghy versmaden, En van u stootende zijn, Daer is oock gheen ghenade, Voor haer vroech nochte spade, Eer dat sy bewijsen boete fijn. Dat hebben wy vernomen, Want alle die niet in d'arck Met Noah zijn ghecomen, Verdroncken zijnse van stroomen, Die welcke God haer sonde starck. Sy zijn oock mee verganghen Al die in Sodoma bleef, Maer die met groote verlangen Met Loth sijn uytgheganghen, God in het boeck des levens schreef. Maer dan ist niet ghewonnen Als wy al zijn in d'arck, En oock niet zijn verslonnen Van't vyer of van d'afgronnen, Of wy moeten voort dringhen starck. Want hoewel Canan uyt d'Arcke Gheganghen was op t' lant, Den Heer niet lovende starcke, Maer ontuchtich zijnde van wercke, So bleef hy van God onbekant. Oock is Loths wijf waerachtich Verandert in een soutsteen, Om datse niet bleef ghedachtich Die woorden van God almachtich, Maer sy deed haer eyghen sinnelijckheen. Dus heeft niemant vercreghen, Eenighe belofte ofte loon, Die welcke ter halver weghen Is weecken of worden versleghen, Want int eynde so leyt die croon. Wy moghen God niet begheven, Sijn jock wort ons niet suer, Als wy recht sonder sneven, Altijt op 't eewighe leven, Dencken en opt eewighe vuer. Die dit recht over legghen, Sullen van God niet vlien, Maer wat men haer op legghen Sullen sy niet teghen segghen, Denckende dat sy't om Gods woort lien. Oft ons sulcx sou ghebeuren, O Heer van crachten groot, Laet haer niet zijn verlooren Die ons soecken te versmooren, Helpt ons o God uyt alder noot. Die dit liedt eerst ginck dichten, Het was al sijn begheer, Dat God hem wou verlichten, Altijt ons allen stichten, Dat wy van hem niet nemen keer. 