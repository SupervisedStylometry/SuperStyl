 MEt eenen kint amachtich, Ginck onse lieve Heer, Sijn jongers onderwijsen crachtich, Sijn Goddelijcke leer, Doen sy begheerden te weten Wie in de grootste eer, Van haer sou zijn gheseten, In die Hemelsche secreten, Hy sprack om haer te leeren, Ick segghe u voorwaer, Ten zy dat ghy u ommekeeren, En wort als kinderen claer, So en meuchdy niet gheraecken Ten Hemel, droeve maer, Maer die haer selfs versaeken, Vernedert alst kint maecken, Die is die meeste in s Hemels troon, Wie dat nu maeckt sijn ganghen, Sulck een kint te ontfanghen, Na my verlanghen, Die ontfangt mijn persoon. Aldus die kinderen te volghen Is niet ghemeent int quaet, Noch hoepen toppen clammen vervolghen, Noch die den anderen slaet, Maer in een ootmoedich wesen, Ghelijck Corinthen staet, Also wy daer van desen Eerste brief viertien lesen, Lieve broeders en weest niet kinderen In wijsheyt en verstant, Maer alleen daert u mach hinderen, Namelijck in boosheyt want, Alle boose sal God verdomen, En wijsense van cant, Maer int verstant volcomen, Sullen zijn aenghenomen, O hoe lieflijck wort een kint beraen, Het is God aenghename, Al die leven bequame, Met hem te same Sullen Gods rijck ontfaen. Recht heeft Moyses gheschreven In Numeris viertien, Van het oprechte leven Ghevonden maer by twien, Onder sesmael hondert duysen Deuteronomi ien, Diemen daer sach te gruyssen, Met gheslachten en huyssen, Maer dese boose haer kinder Wetende goet noch quaet, Bleven bewaert van hinder, Sonderling uyt Godes raet, En met de vroomen ghereeckent, Verstreckten sy het zaedt, Ende letterlijck bleeckent, Oock gheestelijck gheteeckent, Merckt der kinder gheluck aen elcken cant, Die menichte most sterven, Met veel plaghen verderven, Sy beerven T'beloofde edel landt. In dese kintsheyt te blijven, Ick meene in der deuchd, Dat die altijt mach beclijven, Die outheyt als die jeuchd, Ghelijckmen van Asser mach lesen, Van Caleph oock verheuchd, Met Barnabas in desen, Met vaster herten te wesen, Iohannes jonckheyt prijset, Die den vyant verwint, Hoseas ellif bewijset, Die gheestelijck zijn ghesint, Ia oock die gantsche Schriftuere Hoe seer haer God bemint, Dit wensch ick nu ter uere Haer, wiens naem hier staet puere, Hier mee van my zijt ghy vereert, Dit schenck ik u en veelen, Broeder suster ghespeelen, Niemant te heelen, Van alle die't begheert. 