 Een boerman had een dommen sin, Daer op so scafte hi sijn ghewin Het voer die boer uit weyen. Hi brocht sijn heer een voeder hoy Sijn vrouwe den koelen Meye. Die boerman upten hove trac, Die vrouwe op hoger tinne lach, Si lach op hoger sale. ‘Mochtic een corte wijl by u sijn Ic ghaf mijn ros, mijn waghen.’ Die vrouwe sijn reden haest vernam, Si liet den boerman comen dan, Seer heimelic ende stille, In een clein doncker camerken, Daer deed hi met haer sijn wille. Doen moest hi vander kamer gaen, Het was hem leet dat was ghedaen, Ende hi bestont te claghen: ‘Ic segghe dat deen als dander es: Mi rouwt mijn ros mijn waghen.’ Die heer quam van der jacht ghereên, Hi hoorde den boerman claghen seer, Hi hoorde den boerman claghen. ‘Ghi segt dat deen als dander es: De waerheit wilt mi ghewaghen.’ Die boer had haest een loghen bedocht. ‘Ic had een voederkijn houts ghebrocht, Daer was een crom hout onder. Ic seg dat het crom als trechte brant, Alst by het vier can comen. ‘Hier om was u vrou op mi so gram, Dat si mijn ros, mijn wagen nam, Om sulck cleine sculde. Ic bid u, lieve heere mijn, Verwerf mi u vrou haer gulde.’ Die heer ginc voor sijn vrouwe staen: ‘Wat heeft u die scamele boer ghedaen? Scaemt gi u niet die sonde? Gheef hem sijn ros, sijn waghen weêr, Laet hem varen tot sijn kinderen.’ - ‘Rijt hene, rijt hene, goet boerman mijn, Het eerste sal u vergheven sijn; Rijt hene dijner straten, En comt so weder als ghi meucht, Brengt ons dat crom hout vaecke!’ Die boerman over der heide reet, Hi hief op en sanc een liet, Hi sanc met luder kele: ‘Ic heb mijn crom hout wel vercocht, En al tot mijnen wille. 