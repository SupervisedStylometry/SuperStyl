 Ghestadighe minne draghe ick altijt, Dies lijdet mijn herte pijn. Mocht ick noch sijn van haer verblijt, Hoe vrolick soude ick sijn! Tot haer soude ick my keren, Gheen ander lief begheren, Want sy is die alderliefste mijn. Ist niet een druckelick leven Te derven die ick min? Ick hadder my toe begheven, Ick en was niet dan een kint; Ick dedet in corter uren, Dat ick langhe moet besuren, Eilaes, ick was so seer verblint! Doen ick laeste met oghen aensach Die mijn herteken heeft bevaen, Doen was ick vrolick nacht ende dach, Ende nu ist al ghedaen. Van haer ben ick ghescheiden, Alle druck moet ick verbeiden, Ik mach wel trurich gaen! 