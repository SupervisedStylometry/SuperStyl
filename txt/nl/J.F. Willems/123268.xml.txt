 Duecht, iuecht, vruecht ende een salich iaer Wensch ic u, mijn liefste vyolette, Wien ic mi eyghen voort een paer, Levende oft doot, eeuwelic besette: Bloeme, daer ic met allen sinnen op lette, Ic hope ten sal u niet berouwen. Macht wesen, ic wensche na den banckette Te liggen in uw armkens zonder mouwen. Lasen al vallic dus onbedect, Lief, en neems in gheender onweerde, Het doet natuere die mi verwect Nacht ende dach, schoon suver gheerde. Twaer cleen ghescil dat u mijns deerde! Schoon lief, wilt doch mijn ionste betrouwen. Mi en roecte niet wat icker om verteerde, Te liggen in armkens sonder mouwen. Princesse al claech ic, ghi achtes twint: Nochtans bid ic u schoon roder mont, Laet mi doch wesen van u bemint, So blivic eeuwich van herten ghesont. God wil ons ghesparen tot dier stont Dat wi malcander in liefde vaste houwen, Ende dat wi vinden den soeten vont, Te liggen in armkens sonder mouwen. 