 Doen Hanselijn over der heide reet Hoe haestich wert hy ghevanghen! Hy wert al op eenen toren gheleit, Gheboeit wel also stranghe. En dat verhoorde een meisken ionc, Een meisken van seventien iaren; Sy ghinc voor hare moeder staen, Sy ghinc tot haren vader. ‘Och vader, sei sy, vader mijn, Mijn alderghenadichste here, Och gheeft my desen ghevanghen man, Elc lantscnecht sal u eeren.’ - ‘Neen, dochter, den lantscnecht chrijcht ghy niet, Want hy sal moeten sterven; Hy is er verwezen tot de dood, Ghenade sal hy niet verwerven.’ Het meisken liet backen twee wittebroots wegghen, Daerin twee scerpe vijlen, Sy wierp het al in den toren hooch: ‘Hout daer, om u los te vijlen!’ Hy vijlde soo menighen langhen dach, Des nachts soo menige uren, Tot datter den toren ontsloten was, Hy moester niet langher trueren. Sy troc hem een paer leersen aen En daertoe een paer sporen, Sy sette hem op haers vaders ros: ‘Schoon lief, gheeft den moet niet verloren!’ Doen hy ten halven weghe quam, Hy keek noch dickwils omme, Noch dickwils naer den toren hooch En dacht om 't meisken so schoone. ‘Nu heb ik al de joncvrouwen lief, Al omme den wille van eene, Sy heefter behouden het leven van mijn: Ach mocht ick haren dienaer sijn.’ 