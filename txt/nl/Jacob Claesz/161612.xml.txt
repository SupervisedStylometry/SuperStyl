 MYn Iock is seer licht om draghen, Leert ons Christus openbaer, Dus in u jeughdighe daghen, Laet u doch behaghen claer, Sijn ootmoedigh nedrigh leven, Volght wel naer, Der zielen rust sal hy geven, V voorwaer. Al comt u d'werelt bestrijden, Wilt haer gheven gheen ghehoor, Denckt ghy dan tot allen tijden, Mijnen Bruydegom gingh voor. Recht wil ick hem nu na treden, In dit pleyn, En met alle Christen leden, Dienen reyn. In s'Heeren hof naet betamen, Staet als een spruytjen valjant, Brenght goede vruchten bequamen, Want daer toe zijt ghy gheplant. Wilt u selven wel beproeven, Of ghy siet, Int gheloove naet behoeven, Staet of niet. Als den Bruydegom sal comen, Ghelijck een dief in der nacht, Staet ghy dan vry sonder schromen, Ende hout doch goede wacht, Met t'Euangeli vol vreden, Aen ghedaen, t'Pantcier der gherechtigheden, Onbelaen. GEdeuckt doch aen uwe namen, Die ghy hebt ontfanghen saen, Doe ghy naet Christlijck betamen, Hem voor uwen Heer naemt aen, Doen ghy de werelt versaeckte, Blijdelijck, En u Verbondt met God maeckte, De Heer rijck. Reynight u herte en leden, Doet de poort wijt op staen, Op dat den Coningh vol vreden, Onbelet daer in mach gaen, Staet tot sijnder rechter sijden Reyn verciert, Inwendigh met witter zijden, Wel maniert. In't gheloove tuwer baten, Wilt doch altijdt blijven staen, Hout u op die rechte straten, Sonder daer eens af te gaen, Want haer eynde seer verheven, Leyt voorwaer. Tot dat eeuwigh vreughdigh leven, By Gods schaer. Sijt ghy nu te recht ghestorven, Vwe oude lusten quaet, Hebt ghy Gods vrede verworven, Dat ghy in ghenaden staet, Zijt ghy gheworden deelachtigh Sijn natuer, Door 't oprecht geloove crachtigh, Wt Godt puer. DOCH hout stijf aen totten ende, TER tijdt dat ghy onbezwaert Wt dit dal vol van elende, By Gods vrienden wort vergaert, Laet ons dit altijdt betrachten, Tot 't afscheyt, Op des Heeren comste wachten, Wel bereyt. 