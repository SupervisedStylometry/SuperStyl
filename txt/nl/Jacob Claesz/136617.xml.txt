 ALle volcken die hier leven Op der aerden wijs ghesint, Van de Leydtster Gods ghedreven, Om te soecken t'heyligh kint, Wilt ghy weten waerment vint, Gaet ootmoedigh hier en daer, Met u gaven menighfout, Myrre, Wyroock ende gout, Offeren in't nieuwe Iaer. Niet in hoogh verheven mueren, Met Pylaren op ghebout, Maer in leegh vervallen schueren, Van der Beesten stallen out, Daer soo menigh mensch vercout, Leyt in druck in pijne zwaer, Treet daer inne met ootmoet. Om haer van u overvloet, t'Offeren int nieuwe Iaer. t'Eene nieuwe Iaer aen't ander, Blijft den tijdt benaut en duer, Als die lieden niet malcander Willen helpen, t'aller uer Valt het dickmael al te suer, Diet niet herden can voorwaer, Soo men in haer hooghe noot, Niet en comt met spijs en broot, Offeren int nieuwe Iaer. Die het broodt niet voor den armen, Wt sijn nootdruft missen mach, Die gae met sijn asem warmen, En vertroosten nacht en dagh, Op dat haer bedroeft gheclagh, Gheen mistroostigheyt en baer, Om alsoo de myte cleyne Van het arme Weeutjen reyne, t'Offeren int nieuwe Iaer. d'Opperste Prins d'Heer der Heeren, Neemt niet in sijn oordeel aen, Die vernuftigh practiseren, Om t'verborghen te verstaen, Maer die weldaet heeft ghedaen, Doort Gheloof in liefd eenpaer, Die noyt hy ghebenedijt En belooft haer vreucht altijt, Nieuwelijck int nieuwe Iaer. 