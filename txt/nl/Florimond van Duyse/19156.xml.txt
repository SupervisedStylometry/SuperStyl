 Zeus, wat wilt ghy u beroemen van 't gen' dat teghen de reden strijt? Hoe derft ghy u hooveerdich noemen, dat ghy den Prince der Goden sijt? Laet af, laet af, 't wort u gheboden, want ick alleen ben 't hooft der Goden. Wat helpt u blicxsem, cracht oft donder, als ghy u buyghen moet onder my? Ick dwingh de Goden elck by-sonder en brengh hun alle tot raserny. Al schijn ick cleyn, blint, kindts uytwendich, ick ben groot, sterck, schalck en behendich. Saturnus seysen root van bloede, Apollos boghe en lauwer-crans, Mercurius om-slanghde roede, oock Bacchus dicke om-veilde lans, Pans crommen stock, al ist hun hinder, 't comt my al toe als overwinder. Wat heeft Neptunus moghen helpen? oock den wijt-vlieteden Ocian'? den dry-tant oft bemoste schelpen? sy moeten my al sijn onderdaen. Hoe dickmael heb ick Mars ontstolen sijn bloedich sweert, en hem doen dolen? Jupijn, wat wilt gh' u noch versinnen? Tredt af, tredt, Heere, van uwen troon; ver-eenicht, bidd' ick, metter minnen, en sedt m'op 'thoovet vry uwe croon; laet my den grooten scepter voeren, die hemel, aerd', zee, can beroeren. 