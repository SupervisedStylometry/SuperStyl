 Arghe winter ghy zijt cout, vergangen is ons tgroene wout, vergangen zyn ons die loverkens aender heiden. Die looverkens die aender heyden staen, daer op so singt die nachtegael, van minnen singhet ons die fiere nachtegale. Tsavonts als ick slapen gae, vinde ic myn bed alleine staen, daer op so rust die fiere nachtegale. Tsmorgens als ic vroech op stae ende ic mi wel ghecieret hae, so coemt mijn lief ende biedt mi goeden morghen. Goeden morghen, so wil ick wel voorwaer, ic seg: ‘vrou maecht bint op u hayr, met rooden goude ende met groene side.’ Si ghinc voor, ic volchde na, si brochte my daer een schaechert na, in elcke hant si brochte twee dobbelsteenen. Si ley tschaecbert op dat velt: ‘dye dobbelen wil, die brenget gelt, anders mach hi wel tsoheyme blijven.’ 