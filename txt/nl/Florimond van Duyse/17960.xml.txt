 ‘O lacen, hoe macht wezen, dat ic so truerich ben? Ic had een wtgelesen, si staet so vast in mijnen sin; ic drage dat lijden verborghen int ionghe herte mijn, van tsavonts totten morgen; het en mach niet anders zyn. ‘Ic heb die alderliefste dats eenen brief ghesant, hi hielt van trouwer liefden, hi is mi wel becant; den brief heeft si ghereten; ick scriver haer nemmermeer: adieu myn alderliefste, ic en sie u nemmermeer. ‘Den brief heeft si gereten, die stricken heeft si ontdaen; si heeft myn herte bevanghen ic en can haer niet ontgaen. Ic sal haer duecht bewijsen waer dat ic can oft mach; ic gonne die alderliefste veel duysent goeder nacht.’ - ‘Gheselle, laet u gedencken, valt u een vrouwe so hert: menich hase wert gewencket, die noyt gevangen en wert; en condise niet achterlopen, so volchtse haestelijc na door haghen ende door straten; die liefde die is onderdaen. ‘Gheselle, wel lieve geselle, leeft voort op goeden troost; hi leyt dicwils gevanghen, die namaels wort verlost.’ - ‘Ic wil mi gaen verhueghen, vaert wech, mijnder herten pyn, het is in haer vermoghen, het mach noch anders zijn. ‘Adieu! mach ic wel scriven, adieu! is mijn devijs; ic hope noch troost te criegen, mijn lief gheve ic den prijs. Ic sal haer soetelic volghen, si en mach mi niet ontgaen, adieu mijn alderliefste, ghi hout myn herte gevaen.’ 