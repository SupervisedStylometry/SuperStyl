 Trueren moet ic nacht ende dach ende liden groot verlanghen, des lidens naem ic gaern verdrach, dat my heeft ombevanghen; verdriet coemt my soe menichvout, trueren heeft mij in sijn ghewout; ic en macht oeck niet ontganghen. In wat plaetse dat ic bin, moet ic des lydens wachten; daer en coemt geen blijscap in minen sin by daghe ende oeck niet by nachten; mit vreesen bin ic ombevaen, dat cost mi also menighen traen; onser God wiltet my versaechten. In alle deser werelt wijt en weet ic druck tontvlieghen, men en vint niet anders in deser tijt dan valsheit ende bedrieghen; want die trou is ghebleven doot, die waerheit is in groeter noot, si wort ghedruct mit lieghen. Och rijck heer God, hoe wee is my in deser werelt te wesen, mocht ic van sorghen wesen vri soe waer mijn hert ghenesen; maer, lacen, het is al om niet, hier en is niet anders dan verdriet ende altoes anxt ende vreese. Druck liden moet mijn eyghen sijn, ic en mach oeck niet ontvaren; Maria, die reyne maghet fijn, wil my altijt bewaren; si is mijn troest al op aertrijc, ic wil haer dienen ghetrouwelijc al leefde ic oeck dusent jaren. Och rijck heer God, hoe wel lust my uut deser werelt te scheyden; o Maria, weest my by ende wilt mijn siel gheleiden; al is mijn aventuer dus cranck, als ick coem inder inghelen sanc sel droefheit van my sceiden. Trueren so moet ic nacht ende dach ende liden swaer verlanghen, om een, die ick niet sien en mach, si hout mijn hert bevanghen; och, si is moeder ende maget fijn; och, woude sy mijnder ghenadich sijn, so en waer ic niet beganghen. Och, in wat lande dat ic bin, si leyt in mijn ghedachten; daer en mach gheen ander comen in bi daghe noch ooc bi nachten; dat heeft haer claer aenschijn ghedaen; och, woude sy mi in haer herte ontfaen, ick liet mijns liden clachte. In alle dese werelt wijt en weet ick gheen so schoone; o suyver maghet ghebenedijt, ghedenct mijns inden throone; ghi sijt mijn liefste op aertrijc, ic wil u dienen trouwelijck, gheeft mi u rijck te loone. Och, rijck God heere, hoe wee is mi, dat ic van haer moet wesen; och, waer ic doch van sonden vri, so waer mijn druck ghenesen; sy brenghen den menighen in swaer verdriet: scout die sonden waer ghise siet, sij sijn so valsch ghepresen. De werlt moet de werlt sijn, ick wilse laten varen en bidden Maria, Gods moeder fijn, dat si mi wil bewaren; al is mijn broossche nature soe cranck, ick hope het sal beteren eer yet lanck; o God, wilt mi ghesparen. 