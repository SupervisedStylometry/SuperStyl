 Ic heb de werelt seer bemint, si heeft mi heel van God getogen; nu heb ick ooc al versint, hoe mi die werelt heeft bedrogen. O God, het is in u vermoghen, wilt mi nu ontfermen noch. O valsche werelt, ghi hebt my al geloghen, in u en is niet dan bedroch. O werelt. ghi sijt toch een partie teghens God, het is claer beseven, want nijdicheyt en hoverdie sijn ter werelt al verheven: niemant en soecket dat eewich leven, dat mach ic wel segghen noch. O valsche werelt, ic heb u wel beseven, in u en is niet dan bedroch. Gulsicheyt en overdaet en zijn nu ter werelt al gheen sonden, overspel seer fornicaet, al zijn die over al ghevonden; om gelt, om goet, ontbint men alle sonden; dat mach ick wel segghen noch. O valsche werelt, als ick u wel duergronde, in u en is niet dan bedroch. Als ick die werelt wel besie en bekenne haer ghebreken, laet ons dan tot Christum vlien en de werelt heel versteken; aen hem en sal ons niet gebreken, want hi is der menschen soch. O valsche werelt, ick heb u al duerkeken, in u en is niet dan bedroch. O hemelsche Vader ghebenedijt, wilt mi van dit vlees verlaten, dat wi door Cristum werden bevrijdt, want wi zijn al broossche vaten; de werelt met haren ondersaten heeft mi nu bevangen noch. O valsche werelt ten mach u niet baten, in u en is niet dan bedroch. O Vader inder eewicheyt, wilt mi uwen gheest ingheven; de werelt heeft mi heel verleet, si doet mi na den vleessche leven, het welc de siele brenct in sneven, verloren inder hellen troch. O valsche werelt, ic heb u claer beseven, in u en is niet dan bedroch. 