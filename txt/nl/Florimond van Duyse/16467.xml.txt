 ‘Heer God, wie sal ic claghen al mine verloren tijt? Mine consciencie wil altoos claghen, si en ghevet mi gheen respijt; ic moet mi leren liden, die schulden die sijn mijn; ic en can mi niet verbliden, druc moet mijn eighen sijn. ‘Och here, ic sal u vraghen, woude ghi mi wel verstaen: sal ic noch langher jaghen, eer ic u sal connen ghevaen? Van rouwen duchte ic te sterven, bedroevet isset herte mijn; can ic u niet verwerven, druc moet mijn eighen sijn.’ - ‘Och mensche, mijn weselic belde, och lidet u nu ter tijt, wat wildi mi vertellen, dat ghi in drucke sijt? Ic hebbe u uutvercoren, ic kenne wel uwen gront; mach u wat troostes gheboren, weest hovesch in uwen mont.’ - ‘Die werelt is schone van woorden, bedroch heeft si gheleert; recht als die wint van noorden so is si omme ghekeert; men en mach daer niet op betrouwen, dat segghe ic u mit vlijt; aen Jesus wil ic mi houden nu ende tot alre tijt.’ - ‘Och mensche, mijn lieflike wesen, och lijt u nu ter tijt, ic hebbe u wel bewesen, dat ghi die liefste sijt; ic hebbe omme u gheleden so menich swaer torment; woude ghi mi nu begheven, so worde ghi mijns content.’ - ‘Och heer, wilt doch ghedenken, hoe menich swaer versucht als ic u plach te schenken, noch doe ic des ghelijc; ic hope die tijt sal comen al uut den herten mijn; laet mi nu troost verwerven, vroude sal mijn eighen sijn.’ - ‘O siele, u soete woorde gaen in dat herte mijn; ghi wordet wel ghenesen, aendenket mijn grote pijn; mine gonst soudi vercrighen, wildi ghetrouwe sijn, so sole ghi bi mi bliven, vroude sal u eighen sijn.’ - ‘O Jesus, gheminde here, ghi hebt mi wel gheleert; mijn herte dat wil ic keren tot al dat ghi begheert; seer vrientlic wil ic u draghen al in dat herte mijn; nae u is al mijn jaghen: laet vroude mijn eighen sijn.’ - ‘O mensche, mijn lieflike wesen, nu levet in goeden hoop; daer lichter so menich ghevanghen, die namaels wort verloost; weest hovesch in uwen woorden, u liden en claecht niemant dan mi; troost soudi aen mi vinden nu ende tot alre tijt.’ - ‘Ic danke u, Jesus here, van uwer minnen groot; laet mi uwen troost verwerven, helpet mi uut alre noot; dat ic doch mach aenschouwen u vrientlike aenschijn, boven alle reine vrouwen, Maria, die moeder dijn.’ ‘Wat mach mi nu beswiken? mijn lief heeft mi verblijt; doch wil ic van hem schriven nu ende tot alre tijt; mit sijnre soeter stralen heeft hi mijn herte ghewont; ic bevele mi hem altemale al in sijns herten gront.’ 