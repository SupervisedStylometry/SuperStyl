 Die werelt heeft mi in hare ghewout, mit haren stricken so menichfout heeft si mijn cracht benomen; nochtans so wil ic hebben moet, daer ysser vele wt comen. Die werelt toont mi vrolicheyt, nature die is daer toe bereyt, der werelt wil si behaghen; dat ick nature heb ghevolcht, mach ick wel seer beclaghen. Die werelt wil ic nu af gaen, haer vruecht die is so haest gedaen, si vergaet in corten daghen; ic en wil die edel siele mijn niet langher daer in waghen. Ick hoore in mi so groot gheclach; nature roept: o wi, o wach! haer vruechde moet si laten; daer si haer in te verbliden plach, moet si nu leeren haten. Adieu, adieu, nature mijn, mijn hert moet onbecommert sijn van alle eertsche saken; die coninc vander eewicheyt die wil mi nu in laten. Mijn vianden nemen mi nau waer, heymelijc ende openbaer, sij legghen mi valsche laghen; daer om so moet ic wacker sijn bi nachte ende bi daghen. Ic sie den engen wech bereyt, met doernen is hi al bespreyt, nature en ghi moet sterven; dat ic dus lange verloren heb, hope ick noch te verwerven. Die ons dit lieken heeft gedicht, dat was een ioncfrou wten sticht; die werelt heeft si begheven, in een cluyse is si ghegaen om daer te beteren haer leven. 