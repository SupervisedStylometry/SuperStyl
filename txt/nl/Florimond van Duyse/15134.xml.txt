 Aenmerct doch myn geclach, ghi ruyters fraey van sinnen; ick truere nacht ende dach, ende roepe: o wy, o wach! dwelc ic wel claghen mach; want om een die ic eens sach, dat herte is doorstraelt van minnen. Mer lacen, hoort hier naer: al heeftse mi gheleken, een ander sach ick daer staen spreken teghen haer; dat schouwen viel mi swaer ende ick ghinck van daer; dat herte dat docht mi breken. Beroert was al mijn bloet, ic en const mi niet bedwingen; dat dede vrou Venus bloet die alle herten voet al metter minnen gloet; al mijn bloet nam sinen vloet, dat most ter nosen wtspringen. Den nacht viel mi te lanc, ic en conde niet langer dueren, ic was in haer bedwanck, die minne ginck haren ganc. Die swaer gepeysen stranck, haer en weet icx geen ondanc, mocht si mi noch gebueren! Och, mocht eens anders gaen, wilde den tijt verkeeren! Al ben ick droef ghevaen, bedruct met menigen traen, al om dat minnelijck graen, alle druck soude ic versmaen ende altijt vruecht vermeeren. Elck die dit liedeken singt, mint vrolijc tot allen tijden, die wter schalen drinct; mer die vrou Venus schinct, mijn lijden overdinct, ist dat ghi int beecxken sprinct, certeyn ghi moet wat lijden. 