 Here God, wie mach hem des beclaghen, die sine ghenouchte crijcht op erde; hoe mach hem dan den tijt behaghen, die nie ghewan daer hi na gherde. Hi es te voet, tgheluc te perde: met rechte lijt sijn herte pijn; want elc, ende elc neemt gerne tsijn. Ic weinsche hem heyl op elcken dach, die sinen boele hout stede ende trouwe; maecht hem gheburen of en mach, dat men geen onsteide an hem scauwe. Ic gheve mijn steide der liefster vrouwe, in wien dat rust die hertze mijn; want elc, ende elc neemt gerne tsijn. Wi maecht beniden eenich-zin dat lief ende lief te zamen gheren; want alle bliscap vint mer in, ende ooc en can ment niet gheweren. Tzwaer, het mach elker herten deren dat niders hier in doen venijn; want elc, ende elc neemt gerne tsijn. Men can ghelijc ende onghelijc met vruechden voughen niet in eyn; maer altoos es in vruechden rijc lief bi lief in trouwen reyn. Een kerel ghert der vruechden gheyn, hi mint den scat, spise ende wijn; want elc, ende elc neemt gerne tsijn. Selver, gout ende dierbaer steine jeghen een wivelic aenzien, dat prisic zeker al te cleine; want ic sghelijcs bezeffe in mien. Mijn hertze en can di nicht ontflien, ic ghere vor al die hulde dijn; want elc, ende elc neimt gerne tsijn. 