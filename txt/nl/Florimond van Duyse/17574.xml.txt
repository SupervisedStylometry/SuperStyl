 Mijn herte is myn in tween geclooft, wie sal mi heelen dese wonde? Daer en is geen meester toe gelooft, daer en wert geen meester toe ghevonden, dan een daer ic om hebbe gesonden om medecijne van haer te ontfaen; troost si mi niet in corter stonden, eylacen, van drucke sal ic vergaen. Daer en is gheen cruyt so goet so fijn, noch goet suycker, noch noten muscaten, noch spise, noch dranc, noch bier noch wyn, die mijnder siecten connen gheven bate; dan liefkens troost gaet boven maten. Och mochte ick troost van haer ontfaen! Troost si mi niet, het is te laet, eylacen, van drucke sal ic vergaen. Schoone woorden en zijn die cruyden niet, ten is gheen rechte medecijn; die troost met goeder herten biet, verdrijft den druc wt dat herte mijn. Eens siaers plach ic die liefste zijn; ick en weet niet wat ick hebbe misdaen. Laet si mi langher in desen schijn, eylacen, van drucke sal ic vergaen. Had ic misdaen, het waer mi leedt dat mi vrou Venus wrake dede; ick hebbe so lange geweest haer knecht ghetrouwe ende ooc gestadich mede, ende haer gedient na Venus seden ende altijt wel te passe gedaen. Troost si mi niet, het is onreden; eylacen, van drucke sal ic vergaen. Wie uwer bedroefder herten zijn, ic hadde u gaerne troost ghegeven, te kiesen voor verlies ghewin, hadt ghi na mi willen cleven; mer neen, ghi niet; des moet ghi sneven ende altijts grooten druc ontfaen; ende en wildi mi gheen troost dan gheven, eylacen, van drucke sal ick vergaen. 