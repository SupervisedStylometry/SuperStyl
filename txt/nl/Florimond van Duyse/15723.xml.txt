 Den dertichsten Mey op Pinxterdach creghen die Vlissinghers wat te doene teghen die van Antwerpen met ghewach, ontrent Saeftinghen na de noene; sy waren weder ghecomen wt, maer haer cruyden waren van geen virtuyt, dat mochtense wel beclaghen, Godt woudese ten lestemael plaghen. Op de Scheld voorby Rommerswael quamen die van Zierickzee aensetten; die van Antwerpen saghense altemael, riepen: 'tzijn vrienden om ons te ontsetten; daer mede waren sy in een val, want die van Vlissinghen, met groot ghetal, den Hont quamen opdringhen, sy conden na Antwerpen niet weder springhen. Papou, wel vierendertich int ghetal, wel ghemonteerde schepen, met die te Lilloo laghen al, sy waren daer metten anderen benepen; tgrof gheschut gaf soo grooten gheluyt, die Vlissinghers riepen; dit is onsen buyt, clamp aen, clamp aen als mannen! Papou stont of bescheten waren de handen. Op Pinxterdag, eert doncker wert, creghen sy, met vrome daden, elf schepen, met vroom ghemoet en hert; voor de vyant was gheen ghenaden: tzy Duyts, Spaeniaert ofte Wael, sy spoelden haer de voeten altemael, de reste ghinghen sy besetten om des morghens haer tanden aen te wetten. Pinxter Maendach smorghens vroech, waren de vyanden meest al verloopen; neghen maecten haer coers recht als een ooch, Thantwerpen was al haer hoopen, de ander lieten sy inde pan; maer sy warender meest al daer van met haer bootkens daer wt ghevaren, op deylanden sachmen se paren. De Schaepstallen gheheeten sijn de eylanden, daer sy op sworven; wel achthondert daer op quamen fijn, meest van hongher sy daer op storven; de ander, die daer worden ghevaen, inde Schelde sy moesten te water gaen, met de vloet sy tot Antwerpen dreven; grooten rou inde stadt worde bedreven. Vijf inde gront, dry inden lichten brant, met vijftien prijsen quamen sy aensetten voor Vlissinghen seer triumphant; de heere van Heemstee, sonder letten, Vijsammirael van de Papisten vloot, wert ghesonden na de prince minioot; hondert twee metalen stucken sachmen van de Papen schepen rucken. Oorlof, zijt allegader onversaecht, al wil Pierre de Valentes comen wt Spaengien, Godt het seker niet behaecht sijn snorcken end hooch beromen, sulcks als hy in Indien heeft ghedaen, ende meynt ons oock soo te verraen, om Hollant en Zeelant te doen sterven ende gants inden gront te bederven. Ons opperste Prins, in shemels firmament, sal onse Nederlant wel bescharmen; ons tot slaven te maken sonder ent, daer toe sy ons willen bringhen, och armen! Daerom, laet ons met hert end moet by malcanderen opsetten lijf en goet; daer sy zijn, sy doch voor ons beven, want Godt zijn handt over haer heeft gheheven. 