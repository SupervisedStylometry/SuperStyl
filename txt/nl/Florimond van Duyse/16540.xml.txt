 Het is goet peis, goet vrede in alle duitsche landen, sonder Thijsken van den Schilde; hi leit te Delder ghevanghen, hi leit ghevanghen so swaerlijc op sijn lijf. Die vrou al van den Schilde, si lach op hogher tinnen, si sach die heren, die ruiters, die borghers comen binnen si en sach daer Thijsken, haer liefste boele, niet. ‘Ghi ruiters ende ghi rovers, ghi heren van der straten, waer hebdi Thijsken van den Schilde, dats minen boel, ghelaten, waer hebdi ghelaten die liefste boele mijn?’ - ‘Och vrouken van den Schilde, nu en laet u niet verlanghen, dat Thijsken van den Schilde te Delder leit ghevanghen, hi leit ghevanghen die liefste boele dijn.’ Dat vrouken van den Schilde en woudes niet gheloven, si dede haer paerdeken sadelen, ja, sadelen ende tomen, si reet te Delder al voor dat hoghe huis. ‘Och Thijsken van den Schilde, dats bistu nu hier binnen, so steket u hoofdeken ute, al uit ter hogher tinnen, laet mi aenschouwen u fiere jonghe lijf.’ Mer Thijsken van den Schilde en liets hem niet verdrieten, hi liet ter hogher tinnen sijn hoofdeken uit schieten, hi liet haer aenschouwen sijn fiere jonghe lijf. ‘Och Thijsken van den Schilde, ghi en wout mi niet gheloven, dat ghi bi daghe, bi nachte, sout laten u ruiten, u roven. sout laten u roven ter halver middernacht.’ - ‘Ja, vrouken van den Schilde, dat quam bi uwen schulden, dat ghi wout draghen dat silver, dat silver ende roden gulden, dat ghi wout draghen dat rode beslaghen gout.’ - ‘Och Thijsken van den Schilde, haddi dat woort ghesweghen, met silver ende roden goude, haddic u op doen weghen, dat u nu sal costen u fiere jonghe lijf.’ - ‘Och vrouken van den Schilde, en soude u dat niet verdrieten, dat mi di swarte raven, die voghelen souden eten, dat mi souden eten so menich clein voghelkijn?’ - ‘Och Thijsken van den Schilde, en laet u niet verlanghen, ic sal u radeken schone met rooskens ombehanghen, daerop sal rusten dijn fiere jonghe lijf.’ 