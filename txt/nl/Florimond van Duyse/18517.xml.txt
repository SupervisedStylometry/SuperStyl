 Sullen wy aldus stille staen? dat can geen vreucht voortbringen; hey, laet ons altijdt omme gaen, al salt niet constich zijn ghedaen, nochtans sal ick voorsinghen. Een meysgen dat seer soetgens singt, houdt mijn jonck hart bevanghen; mijn hart van vreuchde my ontspringt, als sy my eens lieflijck toe winckt, soo blijf ick haer ghevanghen. Sy lacht soo soet, t' sal nu wel zijn, sy sal mijn jammer blusschen; hey, waer sy eens de liefste mijn, soo sou ick vrolijck haer aenschijn nae mijn behaghen cussen. Jae, al de lieve langhe nacht sou ick ghenoecht vermeeren, en soenen haer haer wangskens sacht, vreucht en solaes sou zijn verpacht nae haer en mijn begheeren. Princesgen denckt om dit gheneucht, wilt u by u lief paren; maer kiest voor ghelt oft schat, de deucht: soo suldy met u Prins in vreucht doorbrenghen uwe jaren. 