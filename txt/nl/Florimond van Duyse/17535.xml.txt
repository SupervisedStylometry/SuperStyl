 Met liden swaer ben ick bevaen nu ende tot allen stonden; mijn vruecht die is nu al ghedaen, met druck ben ick ghebonden. O sceyden, wat hebdy mi ghedaen, ghi stoort mijn herte binnen; ghi cost mi menigen droeven traen; ghi quelt mijn ionge sinnen. Wat vruechde mach mi gheven moet als ic ghedencke der qualen; maer liden maect den menigen vroet, die in genoechten dwalen. Dat liden sterct den crancken moet, het temt die wilde sinnen, het maect den mensche van binnen vroet, het leert hem Gode minnen. Och edel liden, ghi sijt so goet, ghi leert den traghen striden, ghi bedwingt don iongen moet, die ghi beswaert met liden. Eer ic met liden was bevaen, so dwaelde ick buyten pade; mer liden heeft mi doen verstaen, dat ick nu leve bi rade. Och liden, ghi sijt Gode weert, mer seer hert sidy den menschen; mer die bekent uwen edelen aert, die plach om u te wenschen. Ick wil gaen keeren minen sin ende stellen mi tot striden; och, waer ic come oft waer ic bin, altijt so vinde ick liden. Had ick mi te deghe bedacht ende mi te deghe versonnen, ic had den strijt ten eynde bracht, die ick nu heb begonnen. Die dit lieken heeft ghedicht God sterckse in sijnder minnen, so dat haer liden werde verlicht, dat haer beswaert van binnen. Want iongen die bedwongen sijn, tes wonder wat si liden; maer al is liden grote pijn, na liden coemt verbliden. 