 ‘Het wasser te nacht, also soeten nacht, dat alle die vogelen songhen; de fieren nachtegale hief op een liet en sanck met zynder wilder tonghen. ‘Dat verhoorden twee gesellekens fyn, twee gesellekens van avontueren, si namen mi minen fiere maghedom, ick en mochter niet om trueren. ‘Si namen dat ic veel liever had: een vingerlinc root van gouwe, maer bringhen zij mi dat wederomme thuys, en het sal hem noch berouwen.’ Het sat een schipperken al op zyn scip, hi hoorde dat vrouken seer clagen; ‘gebreect u bier, broot, ofte wyn, dat sal ick u doen halen.’ - ‘Mi en gebreect bier, broot of wyn, noch geenderhande dinghen, ick draech een kint, so cleyne kint, ick en can die vader niet vinden.’ - ‘Draechdi een kint, so cleyne kint, condt ghi die vader niet vinden, so doet dat kindeken alle zyn gerief: die vader sal u beminnen.’ - ‘Nu wil ic gaen trecken dat groene wout in, die fiere nachtegael vraghen, maer of si alle gesceyden moeten zijn en dat eens twee liefkens waren.’ - ‘Wy waren ghescheiden, myn soete lief ende ick, het is haer nae so wel berouwen; wy souden also saen vergadert zyn en woude si my zyn getrouwe.’ - ‘Goet en getrouwe sal ic u zyn, een fiere gelaet sal ick u schencken; wanneer ic ligghe inden arm van dijn, op een ander sal ick dencken.’ Nu radick elke ionghe maecht, dat zy haer eerken bat besluyten: wanneer dat willeken is gedaen, en dan is die vrientschap wte. 