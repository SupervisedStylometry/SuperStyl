 ‘Schoon boven alle schoone, hoe maght gheschien, dat ghy dus hanght ten toone voor alle lien? ‘Dat ghy dus hanght ghenaeghelt vlack in den windt, bereghent en behaeghelt, mijn liefste kindt? ‘Ghy die 't al hebt gheschaepen, wat vremt bestier! Hebdy gheen pleck om slaepen elders dan hier? ‘Waer magh u bedde wesen soo fraey beblomt, dat u bruyt uyt-ghelesen soo dickmael romt? ‘Voor wie de zy dogh maecken dat lede-kant, 'twelk sestich mannen waecken met 'tscherp in d'handt? ‘Ha! 't hert gaet my ontsincken in dit ghesicht; wie sou zulcxs van u dincken, o eeuwigh licht! ‘Wee my bedruckte moeder! wee my, wat raet, alst nu, o mijn behoeder, met u soo gaet! ‘Sijt ghy dan doot mijn Sone? Ist dan ghedaen? Sijt ghy, mijn hulp ghewone, dus vroegh ontgaen? ‘Ach, Simeon vol weerden, ach, ach, o smert! Nu gaen u seven sweerden dweersch door mijn hert. ‘Ha cruys! sijt dan gheboghen op dat ick dus die my dicks heeft ghesoghen, voor oorlof cuss'. ‘Op dat ick in mijn aermen, o zaeligh hout, voor 't leste magh verwaermen dit lichaem cout. ‘Nu dan, spieghel der menschen, reckt naer u bruyt (het sijn dogh al haer wenschen) u aerems uyt. ‘Comt, comt, wilt my gheleyden, 'k zal volghen naer: 'k en wil van u niet scheyden, lief weder-paer. ‘Want hier met u te sterven is groot gheluck; daer u te moeten derven waer langhen druck.’ 