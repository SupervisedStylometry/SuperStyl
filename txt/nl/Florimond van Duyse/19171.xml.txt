 Ick ghinck noch ghister avont so heymelijck eenen ganck, al voor mijns liefkens dore, die ic ghesloten vant; ic clopte so lijselijc aenden rinck: ‘staet op, mijn alderliefste, staet op en latet mi in.’ - ‘Ick en sal u niet in laten, ick en laet u, ia, niet in; gaet thuyswaert en gaet slapen, daer is een ander in.’ Si lieten mi daer alleyne staen. Ick salt haer noch wel loonen, mach ick noch leven een cort half iaer. O Venus, thoont u cueren, want ick u dienaer si. Mach si mi nyet ghebueren den doot ben ick seer by. Ick en hadt betrout in gheender stont; al moet ick van haer scheyden, si hout mijn herteken doorwont. Men hoort ghemeynlick segghen, - dies ben ic bedruct tot inden gront - die zijn sinnen aen vrouwen wilt legghen, hi vint hem selven ter dood ghewont; want si hebben eenen loosen gront. Ic vinde mi nu bedroghen, si costen mi so menich pont. Na dat bi nijders tonghen mijn lief is mi ontvreemt, so wort van mi ghesonghen dit liedeken, in dancke neemt, van die alder liefste mijn. God wil haer wel bewaren, ick en mach bi haer niet zijn. 