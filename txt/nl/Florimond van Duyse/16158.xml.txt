 Er zou een maagd om bloemetjes gaan, om een' wandelinge te doene; wat vond zij onder haar wege staan? 't Was een zavelboompje groene. ‘Wel zavelboom,’ zei zij, ‘zavelboom, waarvan zijt gij zoo groene?’ - ‘Wel, maagdetje,’ zei de zavelboom, ‘waarvan zijt gij zoo schoone?’ - ‘Waarvan dat ik zoo schoone zijn, dat zal ik u gaan zeggen; ik ete gebraden en drinke den wijn, en ik slape op een pluime bedde.’ - ‘Eet gij gebraden en drinkt gij den wijn, en zijt gij daarvan zoo schoone? de hemelsche dauw die valt er op mij, en daarvan ben ik zoo groene.’ - ‘Valt er de hemelsche dauw op u, en zijt gij daarvan zoo groene? na den zomer komt de winter zuur en spijt, uw' bladeren zullen verdrogen.’ - ‘Geraak ik in den winter mijn' bladeren kwijt, in den zomer krijg ik ze weder; maar een' teere maagd die haar eer is kwijt, die krijgt ze nimmer meere.’ - ‘Wel, zavelboom,’ zei zij, ‘zavelboom, ik danke u voor u welleeren; ik was te wegen naar mijn zoetelief, maar nu ga ik wederom keeren.’ - ‘Ja, keert gij weder, zoo doet gij wel, trek boven op uwe slaapkamer; al waart gij vier honderd mijlen er van, als 't God belieft, komt gij wel te samen.’ 