 Sal ick sijns langhe ontberen, die mi verbliden mach? Met hem wil ick gaen teeren, soe heb ick goet ghelach. Van hem en wil ick niet sceyden, want hi betalet al; ick hope, hi sal mi beyden, al sijn mijn rentkens smal. Ick ben verdoelt, och leyder, waer sal ick henen vlien? Ick ben van hem ghesceyden, ick en derf niet opwaerts sien. Des leyt mijn herte in rouwen, beyde nacht en daer toe dach; waer sal ick mi onthouden, ick ducht seer voer den slach. Hoe dom was ick van sinne, dunct mi na mijn verstaen, dat ick oyt leyde minne aen tghene dat moet vergaen. Des ben ick seer te schouwen, dat ick des oyt bestont; waer sal ick mi onthouden, ick ben ter doot ghewont. Ick wil in hopen leven ende maken goeden moet, al heb ick dit bedreven, het mach noch werden goet. Ick wil nu weder keeren tot hem die mijns wel acht, ende volghen sijnder leeren nae mijnder sielen cracht. Eylaes, ick ben ghesceyden van God, mids sonden groot; ick doelde, ick was verleyden, ick waer veel liever doot dan ick aldus sou dolen: want ick en weet waer heen; ick soude sijn verloren al inder hellen scheem. Aldus mach ick wel claghen ende laten alle mijn vruecht, want God mi alle mijn dagen anders niet en doet dan duecht; ick en mach sijns niet vergheten al in mijns herten gront; anders worde ick verbeten al vanden helschen hont. 