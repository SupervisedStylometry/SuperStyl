 Ic hadde een gestadich minneken, geen scoonder die daer leeft, vercoren in mijn sinneken, van rouwe mijn herte beeft, want si mi nu begheeft; daerom mach ic wel scriven: wantrouwe van alle wijven, want si een ander heeft. Twee bruyn ogen so draget si so vriendelic int gesicht; daer mede so veriaget si druck lijden int gewicht. Tis lange te voren gedicht, tis lange te voren geschreven, dat si mi soude begheven, want vrouwen woorden die zijn licht. Soete weerde lieveken, peyst somtijts eens om mi, doet vry al u gherieveken, al sonder fantasi. Seer selden ben ic bly; weder ic ete oft drincke, om u ist dat ic dincke, al wijsdi mi voor by. Hoe sonde ic haer vergeten? ic ligghe in swaer verdriet; van drincken noch van eten can ic ghevoeden niet. Ick weet wel hoe si hiet die myn herteken heeft bevanghen; naer haer staet alle mijn verlanghen, ic leve in swaer verdriet. O Venus, soete vrouwe, is dat u dienaers loon int eynde van u trouwe, so ist beghinsel schoon. Dies sterf ic duysentich doon, dat haer een ander sal trouwen, die bloem van alle vrouwen, al onder des hemels troon. Adieu, mach ic wel scriven, adieu is mijn advijs, bedroghen moet ic blijven als Salomon, die wijs, ter schole van Parijs, ende Absalon die schoone. Schoone vrouwen spannen die croone, die geve ic den hoochsten prijs. O bitterlijcke scheyden, waer toe sidy ghemaect? Die doot wil mi verbeyden, die also bitter smaect. Het moet ghescheyden zijn; schoon lief, staet mi te spraken, ick valle in desperaten, ic blive al in die pijn. 