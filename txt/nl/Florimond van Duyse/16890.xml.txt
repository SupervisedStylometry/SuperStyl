 ‘Ick ben een arme pelgrim siet, ick moet gaen doen mijn pelgrimagie; in druck, in lyden vol verdriet soo leyt al mijn passagie.’ - ‘Pelgrim, vriendt, hebt goeden moet, en claget toch niet al soo seere, den wech die gy nu wandelen moet, die moet elck mensch passeren.’ - ‘Pelgrims habijt en hooge schoen waren my daer toe aengeven, om dat ick pelgrinagie soude doen al na dat eewich leven.’ - ‘Hebt gy pelgrims habijt ontfaen, hooge schoenen om me te reysen, gy meucht u spoyen om verre te gaen, gy dorft niet anders peysen.’ - ‘Ick heb verloren mijn habijt, ick en cander niet weer aen geraecken, dat is den schoonen edelen tijt, o siel, wat sal ick maecken.’ - ‘Hebdy verloren u habijt, kondy aen geen ander geraecken, ick rade u, vrint, het is noch tijt, te bidden en te waecken.’ - ‘Mijn geselschap is voor, ick volge naer, ick sou soo geeren noch wat beyden; de doot maeckt my den wech soo swaer, dat my verdriet te scheyden.’ - ‘Langer te beyden 't mach niet sijn, hier en baet suchten noch weenen; de doot door Godts geboden fijn dwingt elck mensch van hier te scheyden.’ - ‘De doot die moet mijn leytsman sijn, sijn geselschap vreese ick al soo seere; met hem te wandelen doet my pijn, men siet hier niemandt weder keere.’ - ‘De doot elck mensch naectelijck vreest, nochtan en canse niemant ontvlieden; t'is swaer te scheyden uyt s'werelts foreest, stelt u hoop op Christus leyden.’ - ‘Den wech is nau aen elcken kant, die ick alleene moet passeren, als ick sal commen in dander lant, waer sal ick dan logeren? - ‘Den laesten nacht als ick gaen sal van deser weerelt moeten scheyden, soo blyft my by Heer over al, Jesus wilt my geleyden.’ 