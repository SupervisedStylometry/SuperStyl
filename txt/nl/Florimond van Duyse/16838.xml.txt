 Ic stont op hoghe berghen, ic sach ter see waert in, ic sach een scheepken driven, daer waren drie ruiters in. Den alderjoncsten ruiter, die in dat scheepken was, die schonc mi eens te drinken de coele wijn uit een glas. ‘Ic brenct u, haveloos meisjen! dat u god seghenen moet! gheen ander soudic kiesen, waert ghi wat riker van goet.’ - ‘Ben ic een haveloos meisjen, ic en bens alleine niet: in een clooster wil ic riden, God loons hem, diet mi riet!’ Hi sprac: ‘wel schone joncfrouwe! als ghi int clooster gaet, hoe garen soudic weten, hoe u 't nonnencleet al staet!’ Maer doen si in dat clooster quam, haer vader die was doot, men vant in al mijns heren lant gheen riker kint en was groot. De ruiter haddet so haest vernomen, hi sprac: ‘sadelt mi mijn peert! dat si int clooster is ghecomen dat is dat mijn hert so deert.’ Maer doen hi voor dat clooster quam, hi clopte aen den rinc: ‘waer is de joncste nonne, die hier lest wijdinghe ontfinc?’ - ‘Dat alderjoncste nonneken en mach niet comen uit, si sit al hier besloten en si is Jesus bruit.’ - ‘Sit si hier in besloten en is si Jesus bruit: mocht icse eens sien of spreken, si soude wel comen uit.’ Dat alderjoncste nonneken ghinc voor den ruiter staen, haer haerken was afgheschoren, de minne was al ghedaen. ‘Ghi meucht wel thuiswaert riden, ghi meucht wel thuiswaert gaen, ghi meucht een ander kiesen, mijn liefde is al vergaen. ‘Doen ic een haveloos meisjen was, doen stiet ghi mi metten voet; hadt ghi dat woort ghesweghen, het hadde gheweest al goet.’ 