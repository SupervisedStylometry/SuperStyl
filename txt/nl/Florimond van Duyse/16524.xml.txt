 ‘Het daghet inden Oosten, het lichtet over al; mer wie verholen wilt vrien, die en slapet niet te lanc. Mer wie verholen wilt vrien op goede gestadicheyt, hout twachterken te vriende; so en schiet hem, ia, gheen leyt.’ Daer lach een waerde vrouwe al op haer camer en sliep; si was so seer versaget, si en consten gherusten niet. ‘En versaecht u niet so seere, mijn alder soetste lief, ie ben een iongelinc schoone, ic heb u van herten lief.’ - ‘Sidy een iongelinc schoone? Och wiste ic dat, voorwaer, ic sou myn ionc herte dwingen, mijn trueren waer al gedaen.’ Hi namse in sinen armen, hi swanckse al in dat gras; daer laghen si twee verborgen tot dat scheen den lichten dach. ‘Wi twee wi moeten sceyden, het moet gescheyden zijn: die wachter blaest sinen horen, ick sie den dach int scijn.’ - ‘Ic en weet van gheenen dage, noch van geenen manen schijn, ghi zijt die morghen sterre, ghi verhuecht dat herte mijn.’ Och! die dit liedeken dichte, dat was een ruyter fijn; hi hevet ghesongen so lichte, te Campen al inden wijn. 