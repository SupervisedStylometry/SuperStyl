 Gheen meerder vruecht ter werelt en is, dan die van herten te vreden is bi siner liefste allene; hi mach wel spreken van gheluc, hi hevet al wat sijn herte lust, die sijn lieveken mach aenschouwen. Ic had een boelken, dat is waer, drie maanden langher dan een jaer, ic en dorstet niemant segghen; uit ganscher herten minde ic haer, ic en dorst haer bicans niet spreken voorwaer, uit vrese si tqualic name. Ic ghinc er door die groene laen, ende sach veel hupsche joncfrouwen staen; mijn soete lief was daer onder; si dochte mi die schoonste te sijn, die alder liefste boele mijn, boven andere wtvercoren. Mijn boelken draghet so swart een cleet, daer onder draecht si groot hertenleet, dat niemant van haer en can wenden, dan ghi alleen, ghi hoogste schat. So troost haer dan met een vriendelic woort, och troost haer int allende. Ic hebbe enen rinc aen miner hant, ic en ghave hem niet voor gheheel dat lant, hi comt van haer snee witten handen, hi isser ghemaect van roden gout; si heeft mijn herte in haer ghewout, rijc God, mocht ic haer dienen. Eer ic mijn boelken liet varen gaen, wilde ic noch liever in armoe vergaen, begheven der werelt vruechden; ic heb ghebout op goeden gront; die ic mijn herteken heb ghejont sal ic noch weder vinden. Die ons dit liedeken eerstwerf sanc, een vrome lantscnecht hi wert ghenant, hi hevet also wel gesonghen; hi gaet te Lunenburg uit en in, al bi die alder liefste sijn en wert hi nemmer verdronghen. 