 Het voer een lantsknecht spaceren so verre aen ghenen Rijn; wat vant hi aen gheender heyden? een maechdeken met witte cleyden, hi groetese seer vriendelijck. Hi badt haer also seere al om een slapen bi; si sprac: ‘van herten geerne, du bist mijn morghen sterre, och, lief, slaept desen nacht bi mi.’ Den dach die quam ten eynde; ontrent der vespertijt die lantsknecht quam daer ghegangen met sinen rooden wanghen, si hiet hem Gods willecom zijn. Hi spreyde sinen mantel al in dat groene gras, si speelden een spel van goeden; die dochter die weckte haer moeder: ‘och, lieve dochter, hoe wect ghi mi’? - ‘Ende soude ic u niet wecken, ghi en slaept noch niet so vast, mijn decksels zijn mi ontvallen, ick moetse wederom langhen, och lieve moeder, nu slaept bi mi.’ - ‘Die decksels die u zijn ontvallen, dat is den goet wille dijn: ghi hebt hem in ghelaten den lantsknecht al vander straten, och den alder liefste dijn.’ - ‘Dat ic hem heb in ghelaten den alder liefste mijn, dat moet ic nu misghelden met vloecken ende met schelden, ick arm bruyn maechdelijn.’ Die ons dit nyeuwe liedeken so wel ghesonghen heeft, hi is van dier natueren, hi slaept so gaerne bi vrouwen luyden; och, men vint der lantsknechten so veel. 