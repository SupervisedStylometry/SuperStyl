 Wie wilt er hooren een nieu liedt? Hoort toe, ick sal 't u singhen, van d'ouden man die Alva hiet, die Alva hiet; 't sijn al soo vremde dinghen. Hy is ghecomen in ons landt, als gouverneur ghecomen; al sijne rancken sijn becant, ja sijn becant, het sijn al blauwe bloemen. Gheen privilegie, cleyn of groot, wilt hy den steden laten; hy brengt de vroomsten tot de dood, ja tot de dood, versmadend raedt en staten. Papen, papisten, alleghaer hadden naer hem verlanghen; nu dancken sijt den papenvaêr, den papenvaêr, dat hy is ween ghegangen. Hy 's met processie inghehaelt, men ginc met hem slampampen; hy laet sijn schulden onbetaeld, ja onbetaeld; by nacht soo gaet hy schampen. Dien ouden man was al te beus, men wou voor hem niet nijghen; noch liever riep men: Vive le Geus! Vive le Geus! Hy kon gheen tienden crijghen. Hy wou wel maken eenen soen, maer ons gaet daeraf walghen; wy merckten wel aent vals pardoen, aent vals pardoen, sijn raderen en galghen. Sijn conterfeytsel van metael dat mach hy nu wel breken; de herten ontliepen hem al te mael, ja al te mael, al door der Geusen preken. Den prins oprecht, dat edel bloedt, had hy wel willen verraden; maer God quam door den prins seer goed, den prins seer goed, den Spangiaert seer beladen. 