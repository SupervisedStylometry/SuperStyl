 Verlanghen, verlanghen du doeste mijnre jongher hartje pyne, al om te weten, o vader, die wille dijn; mijn herte is vervremt, vervremt soo veer van dy, mijn rede der consciencie die knaghet dikwijl mij. Ay laes, ay laes, ay lacij, vader mijn, u claerheyt is boven gaende der sonne cristallijn. Begheren, begheren, doet mij mijn cracht verteren, al om, al om te weten, Jhesus, die liefste mijn; sel ic sijn troest, sijn troest niet schier verwerven, van rou soe moet, soe moet ic umer sterven. Ay laes, ay laes, ay lacij, mijn hert dat screit, och vader, wilt mij vertroesten, verdrijft mijns herten leit. Duchten ende vresen, dat doet mijn hert versaghen; och vader, wilt mi verlichten met uwen soeten aenschijn. Och mocht, och mocht ic, o vader, u behaghen, dat waer, dat waer, die wille mijn. Ay laes, ay laes, ay lacij, vader mijn, Cherubin ende Seraphin ghebruken u soete aenschijn. Och vader ontsteect, ontsteect dat herte mijn: ic begheer, o vader, die wille dijn. Die natuer der sinnen die hinderen dicwijl my, die toekeer der creatueren bevlecken die siele mijn. Ay laes, ay laes, ay lacij, vader mijn, een blic van uwen beelde verclaert die siele mijn. Die werelt, die werelt wil ic of gaen; och vader, wilt my helpen, in u cracht wil my om bevaen; och licht der lichten, wilt myn liden doer schinen, o heylighe geest, ontsteeckt dat herte mijn. Ay laes, ay laes, ay lacij, vader mijn, mocht ic u altijt loven, dat waer die wille mijn. Die dit liedeken in een, in een heeft ghedicht, een maecht begheert te wesen, te wesen seer ghesticht. Een maghet behoert te wesen ootmoedich ende reyn; och Ihesus, wilt haer helpen, haer crachten sijn so cleyn. Ay laes, ay laes, ay lacij, vader mijn, een voencjen uwer minnen ontstect in dat herte mijn. 