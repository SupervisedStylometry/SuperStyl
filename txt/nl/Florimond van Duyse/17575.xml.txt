 Mijn hertelic lief, wel schoon ioncfrouwe, ghi zijt certeyn myn lief alleyn; moet ic u derven, so lijde ic rouwe: ghi zijt mijn lief, mijns herten greyn. Als ic dan peynse om dijn figuere, reyn bloeme yent, seer excellent, door amoreusheyt, schoon creatuere, mijn herteken laet ick bi u ontrent. Ghi zijt die liefste, ghi sultse blijven, spijt diet benijt, het moet ymmers zijn; het is mi solaes bi u te wesen, als liefde met liefde geloont mach zijn. Ghi zijt die liefste int herte gepresen, boven silver, gout oft peerlen fijn; ick hope ick sal noch bi u slapen, oft craey en sal gheen voghel zijn. Vrou Venus pacxken heb ic gheladen, ic ben die ghene diet draghen moet; al in mijn herteken ligdy begraven, ghi zijt die ghene diet mi doet. Reyn lieflijck beelde, u minlijck wesen verdrijft den rouwe van dat herte mijn; als ic mach comen al sonder vreesen, ghi zijt mijn troost, myn medecijn. Ic hebt gheleert, ick salt onthouwen - hebbe ic anders wel verstaen - dat heete liefde wel mach vercouwen, mer reyne liefde en mach niet vergaen. Adieu, schrive ick met droeven sinne, lief, peynst om mi als ick om dy; met quade tonghen draecht reyne minne, mijn herteken laet ick u altoos bi. 