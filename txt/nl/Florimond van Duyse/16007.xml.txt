 Een goet man had een dochterkijn, die had hi wtvercoren; si en wilde hem niet gehoorsaem sijn, des hadde hi groten thoren. Dat was God die vader wijs, ende smenschen siele seer schoone; die sette hi int paradijs, die coninck vanden throone. Maer die bose viant quaet hadde dit herde noode, ende gaf der sielen dyen raet dat si brack tghebot van Gode. Als God de Heere dat vernam, dat alsoe was ghevaren, gheen mensche ten hemel in en quam wel in vijfdusent iaren. Die sone Gods sprac: ‘vader mijn, ic heb so groot verlanghen om die siel, mijn lief susterkijn, die de viant heeft ghevangen.’ Die vader sprac: ‘o sone fijn, wildy daer na gaen talen, so suldy liden druck ende pijn in also grooter qualen.’ - ‘O vader, ic bin daer toe bereyt,’ sprac hi wt rechter minnen, ‘ic wil gaen liden druc en leyt, mach icxse weder vinden.’ Tot Nazareth hy eerst binnen quam, daer woonde een maecht ghepresen; sijn herberge hi eerst by haer nam, lof moet haer altijt wesen. Daer na track hi te Bethleem claer ende in Egipten mede ende sochtse dri en dertich iaer ontrent Ierusalem die stede. Maer hi en vant die siele niet; dies was hi seer in dooghen; hi sochtse in so groot verdriet, met seer weenende ooghen. Hi was seer met druck bevaen, ende dacht wt rechter trouwen: ic sal opten berch van Calvarien gaen oft icxse daer mocht aenschouwen. Als hi opten berrech quam en heeft hyse noch niet vonden; des cruycen boom dat hi op clam tot dyen selven stonden. Doen riep hi mit stemmen overluyt, oft si hem kennen mochte, sijn suster ende lieve bruyt, die hi so droevich sochte. ‘O suster,’ riep hi, ‘susterkijn vercoren, mijn vriendinne, hoe mach dit comen, hoe mach dit sijn, dat ic u niet en vinde?’ Als hi aldus luyde riep, soe overliken seere, ontspranc si daer si lach en sliep, ende sprac: ‘broeder, och heere. ‘Wat so is die wille van dy, gheminde broeder vercoren, niemant en mach doch helpen mi, ick moet bliven verloren.’ Doen sprac hi: ‘lieve susterkijn, wilt doch met vruechden leven, hemel ende aerde die sijn mijn, die wil ick voer u gheven.’ - ‘Och lieve broeder, ic segghe di ick ben in sulcken doghen al gaefdy hemel ende aerde voer mi, ghi en sout my niet helpen moghen. ‘O broeder, also ben ic beswaert men mochtet niet bescriven, trect weder tot uwen vader waert, ick moet verloren bliven.’ Hi sprac: ‘suster, dat doet mi we, maer hoort na mijn verclaren: al soude ick voer u sterven me, ghi moet doch met mi varen.’ - Och broeder, ick ben in sulcker noot ende in sulcken liden, ten si dat ghi voer mi sterft die doot, so en mach ick niet verbliden.’ - ‘O suster, so wil ict dan bestaen,’ sprac hi, met stemmen schoone, ‘o vader, het is nu al voldaen, ontfangt ons in den throone’. Aldus so is die siele verlost, van Christo onsen Heere; dat heeft hem sijn heylich bloet ghecost. Lof si hem ymmermeere. 