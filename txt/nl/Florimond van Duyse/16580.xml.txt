 Het viel een coelen douwe tot eender veynster in, tot eender huebscer vrouwen ghevangen int herte mijn: ‘o lieffelijc ombevanghen, staet op ende laet mi in, na u staet mijn verlanghen, by dy so wil ick zijn.’ Dat meysken was beheynde, si liet den knape in so heymelijc op een eynde al in een camerkijn. Daer laghen si twee biden ander, die wile en was haer niet lanc, de wachter opter tinnen lach, hi hief op een liet hi sanck. ‘Och swyghet, wachter, stille, ick wil u gheven loon, mi dunct een vroulic beelde, des ick gheen rou en hae, si leyt in mijnder herten, si breket mijnen sin; bi haer so wil ick blijven, si is die liefste mijn. ‘Bi haer so wil ick blijven, bi haer so ben ick gaerne, si heeft twee valcken oogen, si is mijn morghen sterre; si heeft twee witte wanghen ende eenen rooden mont; ons heer God wilse behoeden in alder duecht ghesont. ‘Al voor myns vaders hove daer staen twee boomkens fijn: die een draecht noten mischaten, die ander goede nagelkijn; die noten die sijn soete, die naghelen die zijn goet; die wil ic die liefste draghen tot eenen frisschen vrijen moet.’ 