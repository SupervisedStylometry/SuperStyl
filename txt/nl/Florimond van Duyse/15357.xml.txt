 Ave Maria, maghet reyn, gy suverliker siit alleyn der werrelts cierheid algemeyn; ontsprekelic u suverheit gaet opter meyen dagereit, end al dat in haer is bereit. In mynen syn staet uwe myn; o suver maecht, myn hert, myn syn, soe waer ic bin, ghi wel behaecht; van u te syn myn ziel beclaecht. Verlangen heeft my onbevaen, als ic aenscou ster ende maen, ende voert denk, hoet mit u mach staen; ghy siit die edel, suver bloem, dair uut ghesproten is Goeds soen, Ihesus, heer vanden hogen troen. Alt hemmelriic hem seer verbliit in u claerheit, want ghi die siit, diemen geliict der daghereit mit alder vogelen sangberheit. Ontsprekelic, o edel bruyt, u suete roec, u suet geluyt gaet boven alle sang end cruyt; hy mach wel dragen hogen moet, die u kiest voir dat ertsche guet, end al tiit uwe wille doet. Want hi ontfaen sel sonder waen een brugoms croen, die niet vergaen, mer als die maen sal rayen scoen, die ghi hem, edel bruyt, selt doen. Wat sel ic van u denken meer, voer allen maechden hebdi eer van Ihesu, onsen Heer; ghy siit syn moeder, hy u kynt, die u volcomelike mynt; al u begeert ghi aen hem vint. Maria vrou, hier om hi sou, die u ter tiit mach syn getrou, van allen row werden verbliit hier nae mit u in hemmelriic. O suver maecht, verleent doch my, dat ic u hier getrowe sy; bi wien ic bin, off wie by my, wat ic aenscow, tis my al niet, hoe scoen tmach syn, in dit verdriet, als ic denc, dat ghy scoenre siit. O lieve maecht, oft u behaecht, laet my doch syn bi u gedaecht end niet beclaecht, mer friis end fyn, als en brugom in u aenschyn. O coninghyn, maect dat bereit: myn ziel, als sy van hene scheit, moet syn in hemmelriic geleyt, daer alle zielen spannen croen end blideliken singen scoen mit Ihesu, uwen lieven soen. Diet wel besiet, tis groet verdriet, van daen te syn, daer vroechd geschiet, end droefheit vliet mit alle pyn. O maecht, helpt my daer in die schyn! O vrou, wat sal ic aene gaen? myn sonden doen my dic verstaen, dat myn gebet word niet ontfaen; o moeder der ontfarmherticheit, al dair die sonder troest op heyt, troest my, myn sonden syn my leit. O lieve maecht, ic word versaecht; och wat bediet, myn hert dat claecht van snachs tot daechs; ghi andwort niet, en weet, hoe mit my is ghesciet. 