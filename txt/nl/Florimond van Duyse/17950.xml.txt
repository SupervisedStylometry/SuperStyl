 O Jhesus bant, o vuerich brant, och waerstu in mijn hart gheplant, soe waer mijn siel ontbonden van menighen druck, van menighen bant, daer sy mee in des viants hant is ghebonden; dat doen mijn groote sonden. Des vaders woert in my coemt voert, dit heeft nu in mijn strijt ghestort; mijn siel en cans vereenen niet; och hart hout my dijn moet aertkort (sic), ghij sijttet die mijn siel doerboert allenen; heer, wilt my troest verleenen. O minlic aert, o rosegaert, hoe seer sijdy alles loefs waert, dat ghi my so duere cofte, voer mijn en hebdi niet ghespaert, maer dat u lijdens meest beswaert besochte, nye stercker min en vrochten. O Jhesus raet, is delijcaet, soe wie u mint ende niet en versmaet, dat sijn seer abel seden; ghy sijt daer alle mijnen troest aen staet, ghi sijt int twoert als inder daet besneden, Heer, set mijn siel in vreden. Die rede sijnt (sic) al die my dwinct die doot diet al te nyete brenct, die doet my dicwel trueren; och, dat ic aldus bin verblijnt, dat ic es niet en heb versint te voeren, dat my doch moet gheboeren. Mijn liefste lief, ic buych als ryet, ic en gheer dat strenghe oerdel niet, maer altijt wil ic troest begheren; helpt my nu, Heer, met dit verdriet, dat ic by u mach comen met vlit, in eeren, Heer, wilt my sterven leren. 