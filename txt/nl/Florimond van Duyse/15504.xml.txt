 ‘Comt voort, comt voort sonder verdrach, mijn liefste boel verborghen; ic segge vry, ten is noch gheen dach, ten is noch gheenen morghen.’ - ‘Die wachter singhet zijn daghelijcx liet.’ - ‘Hi can zijn tonghe wel bedwinghen; coemt in huys, mijn soete lief, wi twee wi sullen noch genoechte beginnen.’ Si leyde hem op haer borstkens ront, daer op so ghinck hi ligghen rusten; si seyde: ‘schoon lief, mijn waerde mont, wat dinghe mach u lusten?’ Si leyde hem in haer armkens vry, van vruechden began therte ontspringhen: ‘bedect mijn eere dat bidde ick dy, lief, boven alle dinghen. ‘Dat bidde ick u, o liefste mijn, die alderliefste suldi blijven; daer twee goede lievekens vergadert zijn, hoe noode laten si hem verdrijven.’ - ‘Waer mi Virgilius conste cont, den lichten dach soude ic vertrecken, ende mijns liefs witte borstkens ront daer mede soude ick vruecht verwecken. ‘Ay lacen, neen, ick en kense niet; den dach die coemt, ick moet vertrecken’ - ‘Lief van mi vliet, lief van mi vliet, dat ons die nijders niet en beghecken!’ Die ons dit liedeken eerstwerf sanck vrou Venus liefde hem seer quelde; hi was geerne op vruechden banck, daer hi hem wel toe stelde. 