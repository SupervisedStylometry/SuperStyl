 Wt liefden, siet ,, lijde ick verdriet, ic en macht ooc niet wtspreken, hoe dat si hiet ,, diet herte doorschiet, twelc Venus heeft ontsteken. Noyt smert so groot ,, in desen stoot wie soude den cloot genaken? Reyn roosken root ,, troost mi, tis noot, eer ic den doot sal smaken. Ick ben doorwont ,, sijt des oorcont, in tshertsen gront met liden; nochtans haer mont ,, ende borstkens ront can mi terstont verblijden; int swerelts troon ,, door haren toon, spant si den croon der vrouwen; in desen hoon ,, haer dienaers loon, wie soude die scoon betrouwen? Liefs woorden soet ,, voor ghelt, voor goet, want lief bi lief moet bliven; noch vintmen goet ,, dat troosten doet twelc liefde doet verdrijven. Mer dees kersou ,, daer op ick bou, is bi geen vrou te ghelijcken; derf ic den dou ,, ick sterf van rou; schoon lief ken, trou moet blijcken. Laet hope mijn ,, vertrooster zijn, schoon roosemaryn gepresen, soet medecijn ,, eer ick verdwijn, so is mijn pijn ghenesen; mer weyghert zijt ,, gheen meerder spijt! mijn herte dat splijt doort derven; vermalendijt ,, si ure oft tijt! ic roepe, ic crijt om sterven. Ist haer behaecht ,, eer ghi lof draecht, haer sin bevraecht, met smeeken; ic hebt ghewaecht ,, tsi Gode gheclaecht, dus hoort de maecht eerst spreken: loopt niet verblint ,, al teghen wint, oock niet en mint met ooghen, mer wel versint ,, eer ghi beghint, eer ghi u vint bedroghen. Met oorlof reyn ,, siet int gemeyn ic blijf alleyn in smerte, ic prijs dat greyn ,, in swerelts pleyn, si blijft alleyn int herte; si is eerbaer ,, haer bruyn oochskens claer al sonder maer gheschepen; een ure van haer ,, is duysent iaer, het block valt swaer te slepen. 