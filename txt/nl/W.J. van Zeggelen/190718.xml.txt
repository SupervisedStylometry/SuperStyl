 Waartoe die bloemen in mijn woning? Dit feestbouquet - het kondigt me aan, Dat half een eeuw met zijn vertooning Mij over 't hoofd is heengegaan. Ach, hoeveel dagen zijn verstreken, Ach, hoeveel tijd verspild, voorwaar! Ach, hoeveel rimpels, die mij preeken: Helaas, helaas, 'k tel vijftig jaar! Die leeftijd - 'k moet mijn spijt verkroppen; De vrucht sterft op d' ontblaarden boom; 'k Hoor iemand aan mijn huisdeur kloppen, Ik doe niet open, 'k word te loom. Het is de dokter zou ik vreezen, Hij vraagt: wordt iemand hier onklaar? Voorheen zei 'k: 't zal lisette wezen - En thans...helaas, reeds vijftig jaar! Der kwalen stroom dooft glans en luister; De droppel is 't, die 't lichaam slijt; Straks komt de blindheid met haar duister, De doofheid - doel van spot en spijt. De rede - een lamp die gaat vermindren, Een flikkerlicht slechts hier en daar - Hebt eerbied voor de grijsheid, kindren! Helaas, helaas, 'k tel vijftig jaar. Ach, 'k hoor den dood mijn woning nadren, Terwijl hij zich de kneukels wrijft; Hij klopt en wijst mij op mijn vadren - En vraagt waar toch het heerschap blijft. Beneden zie ik nood en lijden, 'k Zie sterren als 'k naar boven staar; 't Is tijd, 'k wil mij den hemel wijden, Bedenk het wel: 'k ben vijftig jaar. Maar neen, gij zijt het, die 'k hervinde, Mijn zuster van liefdadigheid, Gij vaagt den nevel weg, beminde, Die op mijn ziel lag uitgespreid. Met bloemen zijt gij hier gekomen, Met hyacint en rozelaar, Stort lentegeur op 's wijsgeers droomen, Helaas, helaas, 'k tel vijftig jaar! 