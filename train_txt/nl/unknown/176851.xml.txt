 Wilt nu een Liedt gaen singhen Dit wel ghedachtich zijt, Dat hier nu alle dinghen Moet hebben sijnen tijt, Vergaren goet // Oock scheyden doet, Al vallet dickwils swaer: Maer Godt die wil ons bringhen Weder by een hier naer. ‘t Scheyden waer meer truyrlijk, Waer ons niet toe-gheseyt, By een komste gheduyrlijck, Hier nae in eeuwigheyt, Daer wy met vreucht // Sullen verheught, Altijts wesen by een, Alsdan werdt niet ghebuyrlijck, Dat wy dus sonden scheen. Nae dien wy moeten scheyden Van een op dit termijn, Gods Gheest wil u gheleyden, End’ ons vertrooster zijn, Waer dat ghy gaet // Wacht u van quaet, Vreest Gods toornigheyt stranck, Wilt u alsoo bereyden, Want eeuwigh is soo lanck. Laet u licht zijn gheresen Voor elck een openbaer, Dat daer door zy ghepresen Uwen Hemelschen Vaer, Hoe wel dat ghy // Sult zijn van my Lichamelijck absent, Sal ick u nochtans wesen Met mijnen gheest ontrent. Zijt my altijdts ghedachtich, In u ghebedt tot Godt, Die ons kan stercken krachticgh, Om doen nae sijn Ghebodt, Ick wil oock dijn // Ghedencken fijn, Want sulckx ons wel betaemt Op dat ons Godt almachtich Weder brenghe versaemt. Fodt die wil u bewaren, Ick beveel u den Heer, Tot dat wy weer vergaren, Daer gheen scheyden wert meer, Adieu tot u // Die hier zijn nu, Houdt dit mijn kort ghesanck, Als een simpel verklaren, Voor een Oorlof in danck. 