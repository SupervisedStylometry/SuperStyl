 GEyle Hertoginne, Segh waer wilt ghy hene, Offert ghy u Minne (Princes) aen die gene, Hooghe Vrouw ick bidt u doch bedaert, Die noyt wenst met u te zijn ghepaert, Sal dan u eer en wijt-beruchte faem, Door soo een daet verliesen haren naem. Sout ghy gaen Beminnen, En u Hof verlaten, In een schijn van Pellegrims gewaet? Keer u woeste sinnen, Wilt dees wreetheyt haten? Keert weerom, ey keert eer ‘t is te laet: Denckt om u eer, en u door-luchtigh bloedt, Ghy schent u naem, en geesselt het gemoet. Schoon dat mijn reden, Soeckt van ‘t geen te trecken, Daer mijn ziel op ‘t hooghste punt nae haeckt, Ben ick niet te vreden, Iae ick schijn te gecken, Met mijn selfs, ach! hoe mijn ziel nu blaeckt, Door Liefdens-kracht in toomeloose lust, Die niet kan zijn dan van Mendos geblust. 