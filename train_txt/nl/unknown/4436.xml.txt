 Daer en is gheen wee soo groot// als therten wee dit selden mist// } Gheenen listigher aenstoet// dan hier en is der vrouwen list// } Meerder leeren noch benijen// Dan tgheen dat wt afgunst rijst// Oock gheen wraec tot gheenen tijden// Dan het seer felle bestrijden// als d'een viant d'ander spijst// met wrake die hy hem bewijst. Gheen hooft soo schalck gheboren Als het hooft der slanghen, Daer en wert ghen booser toren Dan van vrouwen ontfanghen, By den leeuwen oft den draken Waer van my lieuer ghewoont, Dan dat ick sou gheraken By een wijf diemen siet blaken In haer boosheyt die sy toont, Waer in sy haer selfs meest hoont. Wanneer sy boos sal werden Dan verandert haer ghelaet, Soo mismaect is haer volherden Als een sack die leelijck staet, Huer man moet hem haerder schamen, En wanneer ment hem voorleyt Soo doetmen dit altesamen Int hert wee: tis oock sijn blamen, Dit quaet wort van my beschreyt. En onder veel quaets groot gheseyt. Een clappeye sonder schande Die rust, wilt ontwroeten, Is ghelijck een wech van sande Voor een outmans voeten, Hoe wel ghy haer schoone siet En laet v niet bedrieghen, En begheertse daerom niet, Is sy rijck, als dan gheschiet Verachtingh, tsal niet lieghen, Versmaetheyt sal wt haer vlieghen. Die hier heeft een boose vrouwe Heeft een truerich herte, T'welck beseten is met rouwe Leet druck pijn en smerte, Een wijf daer de man tgheender uren By en heeft van vruecht ghewin, Dese maeckt door sulcke curen Dat de man nerghers can duren, Tot gheen dinghen gheeft hy sin, Sulcx eynde volght na het beghin. Van een vrouwe coemt de sonde, Om haer moeten wy steruen, Soomen twater diep van gronde Sijnen loop doet deruen, Soo en salmen het wijfs wille Huer niet volghen laten, Laet sy v in vre niet stille Scheyt van haer en scuut gheschille, [Maer de Christen staten Sullen sulcx niet aenvaten.] 