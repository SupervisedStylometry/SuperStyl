 O Puyckse vande jeught, ‘tLant is om u verheught, Waer dat ghy comt daer sietmen vreught, O wesen yder een verblijt, Ick wil oock roemen breet en wijt, O deught, al schoon ghy wert benijt. Komt Nimphjens vande kandt Der Zuyer-Zeesche strandt, Neemt nu met vreughden inde handt, Fioelen, Harpen ende Luyt, Syters, Bassen ende Fluyt, Basuynt mijn liefjens deuchden uyt. ‘Tis waerdich datmen queelt, Want Hooren heeft gheteelt, Nae dat my dunckt, het schoonste beeldt, Voorwaer niet een in’t Noorder-Landt, Mijns oordeels, men soo schoon en vandt, Ghelijck als dees Godin valjandt. O soete Zuyer-Zee, Laet doch van liever lee De Nimphjens komen op de ree, Sy willen gheven lof en roem, Een teere Maeght, noch jongh van bloem, Die ick steets mijn liefste noem. Seer vriendelijck en soet Sy stadich haer op doet, De deuchde woont in haer ghemoet, Op’t alderhooghst wert sy bemint, Van het soete Venus kint, Dat haer schoonheydt heeft ghesint. Princes biedt my u handt, Ick bid doet onderstandt, Ach liefste blust mijn heete brandt, Op dat ick roemen mach altijdt, Van herten vrolijck en verblijdt, U eed’le deuchde breet en wijt. 