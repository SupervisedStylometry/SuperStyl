 GHenade ende vrede Wensch ick v also seer Veel crachten des gheestes mede, Mijn broeder inden Heer V dienst vroom wt te voeren Al tot Gods prijs, hoort mijn bewijs In prouinghe twist oproeren. Een liet moet ick v schencken Al is mijn wijsheyt cleyn Mijn wensch is wilt ghedencken Al met gods knechten ghemeyn, So moet ick nae v begheren V schencken een liet, wt liefden siet Tot lof en prijs des Heeren. Wiens eyghendom wy zijn claerlijck Tot lof zijnder heerlijcheyt Oock dat wy souden eenpaerlijck Vercondighen die duechden breyt Van hem die ons heeft geroepen Wt duysternis, int licht ghewis, Den camp verduldich loopen. Den Camp den strijt aenueerden Die ons is voor gheleyt Wy zijn van deser aerden Ghecocht so die schrift seyt Vercoren wt alle gheslachten Tlam nae te gaen, wilt dit verstaen Elck mach zijn roeping achten Christus ghemeente gepresen Moet heylich onstraffelijck zijn Die dienaers binnen desen Een voorbeelt den gheloouigen fijn So Paulus heeft beschreuen O broeder hoort, gaet also voort Wie mach hem seluen leuen. Wy zijn, men cant bewijsen Ghecoft duer so ick raem Waerom wy moeten prijsen Godt al met ons lichaem Ende geest wilt dit wel weghen Die beyde hoort dit, godt die hooch sit Behooren toe zijn eyghen. Den druck wilt Paulus hooren Die acht hy tijtelijck licht Die brengt een vruechde vooren Van ouer matighe wicht Vreest geen houeerdich rasen Wilt die trompet, na v gaue net Toch met ootmoedicheyt blasen. Nu wil ick v beuelen Den Heere ghebenedijt Die wil v zijn gracy delen In desen quaden tijt Een licht te zijn, zijn scharen Die Heer wil v, ten eynde toe nu Van ydele eer bewaren. 