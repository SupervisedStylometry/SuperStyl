 GHesellekens vander rapen bloemen Laet ons bedrijuen vruecht en spel Gods gheest die sal noch by ons comen Hy coemt by ons, want hy is snel Hy en macht niet laten dat weet ick wel Hy siet alomme in zijn termijn Dat scheyden van Gods wtuercoren Tscheyden van dien dats deewighe pijn. Ghelijck een bloemken seer wijt ontploken So moet ons herte nv gheschien Quaey fantasien laet zijn ghebroken En wilt v inden gheest verblien En wilt Gods liefde wel ouersien En schout verkeerde sinnen als fenijn Dat scheyden van Gods wtuercoren Tscheyden van dien dats deewighe pijn. Gods woort dat wort nv gansch verheuen Ghelijck een bloem in haer bloeyen staet In Gods woort so hanght der sielen leuen Tis ons soeter dan honich graet Cracht des vleeschs dit wel vaet Het licht v schoonder dan een robijn Dat scheyden van Gods wtuercoren Tscheyden van dien dats deewighe pijn. Prince mijn Heeren en wilt niet trueren Al gheuoeldy in v den grooten strijt Groote gracie sal v ghebueren Al hebbens alle duyuels nijt Ghy wort van alle sonden quijt Ende Godt sal ons schencken der vruechden wijn Dat scheyden van Gods wtuercoren Tscheyden van dien dats deewighe pijn. 