 Ghegroet so si die maghet soet, daer God wt nam vleis ende bloet al op den dach van heden; si heeft ghebaert een kindekijn al sonder we of sonder pijn, dat teder was van leden. Si leid hem in een cribbekijn, men sach sijn naecte ribbekijn, dat dexel was seer dynne; van coude so weende dat kindekijn; doe sprac die lieve moeder sijn: ‘nu sus, wel lieve mynne.’ Een os ende oec een eselkijn verwermden den kinde die leden sijn, die aen der cribben stonden; het was daer cout int huysekijn, daer was noch roc noch hemdekijn; in doexkens wert gewonden. Die hardekens op die velden laghen; een grote claerheit dat si saghen, des waren si in vare; die engel Gods die quam tot hem ende seide, dat in Bethleem een soen gheboren ware. ‘Ghi, hardekens, weest doch niet vervaert, gaet haestelic te Bethleem waert daer is een kint gheboren, ia, sonder we of sonder pijn, dat onser alder Heer sal sijn, daertoe is hi vercoren.’ Die hardekens ghinghen al te samen so lang dat si te Bethleem quamen, daer si dat kindeken vonden; si songen, si sprongen, si waren blij, si wiechden dat kint mit melodij, si custent voer sine monde. Nu laet ons allen mit herten reyn gaen loven dat soete kindekijn ende bidden hem nersteliken, dat hi ons onderstant wil sijn ende hoeden ons voer die helsche pijn ende brenghen ons in sijn rike. 