 Zijd ghenadigh toch, my arme zondaer Almachtigh God, naer dijn bermherticheden, En wild uut doen alle mijn ouertreden Naer u grootste medelyden eenpaer. Wascht my ô Heer', en erwascht my wel net Van mijn onreyn' ende vule mesdaden: En ic bid u zuuert my langhs om bet Van mijn zonden, boosheden, ende quaden. VVant ic beken' mijn ouertreden wel, Daegh'licx comt my te voren mijn quaed leuen, Ieghens u alleen heb ick quaed bedreuen Dat u Heere mes haeghde dede ic snel. Maer doed, zo dat ghy meught bevonden zijn In u woordē rechtvaerdigh, en meught blijcken Zuuer te zijn', nu en t' allen termijn In d'oordeelen, die ghy (Heere) zult strijcken. Ziet in zonden ben ic ghegenereert Mijn Moeder ontfingh my zondigh int winnen: Maer ghy hebt lust tot de waerheyt van binnen Die verborghen wijsheit my declareert Zuuert en maect my reyn van zonden al Med d'yzope van u Godlicke graci' Dan werd'ic reyn: Ia zoo wit ic zijn zal Als de snee magh wesen in comparaci'. Laett my hooren, verstaen, en onderschee'n De zeer blide boedschap: vp dat haer meughen Mijn ghebeenten vermaken en verheughen Die ghy (Elaes) hebt ghebroken om tween. O Heer' u aenzicht van mijn zonden wendt VVischt wt al mijn misdaed: wild in my maken Een zuuer hert', oock vernieut en̄ prentt In my eenen gheest, recht in alle zaken. En versteect my niet van u anschijn doch, Noch en onttrect my dynen gheest gheen tyen Maer gheeft my we'er uws zalicheits verblyen In den vryen gheest onderhaut my noch. Zo zal ic u weghen dan leeren voort De ghuene die u ghebod ouerterden, En de zondaers, dit hebbende ghehoort, Zullen tot u haer bekeerende werden. O Heere God, an wien ons welvaert leyt Verlost my van mijn bloed schuldighe zonden, Zo zal mijn tonghe moghen t'allen stonden Zinghen vroylick van uwe zalicheyt. En opent mijn leppen in alder wijs So magh minen mond hem dan gaen bereeden Dine groot' eere glorie ende prijs Te vertellen, en by elc te verbreeden. Ghy en neemt gheen behaghē (merck'ic bloot) Inden dienst van wtwendighe offranden Als beest-offer diese pleghen te branden, Anders gaeficx u, med hoopen zeer groot. Maer d'offranden, die God behaghen meest Zijn, een verneert hert' in zijn eyghen crachten, Een ghebroken ziel' oft bedructen gheest Dese en zult ghy (ô Heere) niet verachten. Doed wel an Syon, u beminde bruud, VVild vp maken, ende wederom bauwen Ierusalems mueren in alder vauwen Deur u goe' ionst'en ghewilligh virtuut. Dan zullen u wel behaghen het deel Der gherechtighe offranden wt ghelesen, Den brand-offre en den offre gheheel, Dan zalmen u Ossen schinckende wesen. 