 HOege vrouden synt hierbauen al inder ewicheit daer jhesus syn wtuercoren haer stede heeft bereyt Jhesus toe behaegen dat is al myne begeerte Alle daege daer omme toe steruen dat is hi my wal weert Wie wil behaegen die sy daer toe bereit syn herte ledich toe maken van alre ydelheit Wie myt ihesus mynne van bynnen is omme beuaen Die mach syn lof wal synnen haer schult waert of gedaen Die ihesus mynne draeget die synt wal geheten vroet sie hebben wtuercoeren dat alre beste guet Wie suuer is van herten nae ihesus wille bereit die moet wt mynnen daelen in dieper oetmoedicheit Die hoeren eygen willen laten Ende ihesus syn onderdaen gheen tonge en mach wt spreken wat loen sie soelen ontfaen Die ihesus mynne smaken den alre besten wyn Altyt is hoere begeerte in synen dienste toe syn Jhesus an toescouwen in synre hoeger moegentheit Daer is myne verlangen Och weer myne siele bereyt Wat vrouden mach my hier lusten in desen yamerliken dael myn herte dat lopet van bynen tot ihesus altoe maele 