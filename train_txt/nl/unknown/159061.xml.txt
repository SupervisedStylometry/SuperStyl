 COstelijck zijn de voeten schoon, Van die met een soeten toon, Na Gods reden, roepen vreden, En wiens mont is een trompet, Kennelijck maecken sy Gods Wet. Rechtelijck dan vercoren ghy, Wensch ick u te vooren vry Godes seghen, vroeghen reghen Op u ackerwerck ghenoegh, Vlytelijck slaet d'handt aen den ploegh. NEerstelijck wilt nu saeyen zaet, En met vlijt afmaeyen 'tquaet, Als de vroede, wort niet moede, Al draeght ghy der sonnen smacht, Vromelijck arbeyt dagh en nacht. LIef en wert suldy niet zijn By der werelt in dees tijn, Maer by d'Heere, crijght ghy eere, Die sal u wel loonen saen, Ende met vreughden croonen gaen. Soberlijck leyt het ackerlandt, Stoockt t'vier dat het wacker brant, Om te warmen, voor den armen, Die in liefden zijn vercout, Trouwelijck Godes tuyn op bout. Deughdelijck Godes Tempel sticht, En met Gods exempel licht Vwen naesten, wilt u haesten, Bout het nieuw Ierusalem, Vriendelijck laet clincken u stem. Ieughdelijck ghy, nu neerstigh vist Recht ghebruyckt u pondt t'niet quist, Claer wilt lichten, d'menschen stichten, Keert u totten Heere net, SOONe doet vierigh u ghebedt. BOOTS so doch op Gods kercke wis, Met Gods woords ghetuyghenis, Oock met t'leven, hoogh verheven, Als op eenen Bergh ghestelt, God zy met u ghetrouwe Helt. VAN u sonden menschen afstaet, CLAEr ontfanght dees bodes raet, Sijn goe gaven, u sal laven, IA sijn leer Gods woort bewaert, COBpich weest niet tot hem gheaert. SOON wy u ontfaen blydelijck, VAN DE Heer vol vreden rijck, RYPpe reden, en u seden, Die daer staen opt fondament, Blijft volstandigh tot inden endt. So sult ghy namaels blincken schoon, Als een Ster in s'Hemels troon, En oock mede, hebben vrede, Singhen met een nieuwen stem, Lof zy God in Ierusalem. 