 KAn 't lieffelijck stralen De deught afmalen Van Gelderlants gewest, Soo roemt Hollant u best: Want binnen u Steden Daer schijnt op heden De schoonste strale waert Van Gelderlant vermaert. Al blincktse slecht In 't ooch van yder een, Ick acht nochtans Heur clare glants In Hollandt onghemeen. Of al de Poeeten Soo luyde kreeten Van Helenaes schoonheydt Gelijcker werd geseydt, En d' Hollanders roemen, Van 't puyck van bloemen, Daer yder een af spreeckt Mijn hert daer niet na treekt: Ick houw my aende Stralen vande Son, Die 't al ont-mant, Ja Gelder-landt. En mijn verwinnen con. Mijn soete Bruynelle, Mijn wreede, mijn felle, Mijn vreughde aengenaem, Ach mochten wy te saem Ons daghen met vreughden Vol loffelijcke deughden Door brenghen hier in 't dal Vande ronde Werelds val: Ick liet ghewillich Paris zijn Heleen: Hollandt tot loon De Nymphies schoon, En koos u lief alleen. Och oft eens gheluckte Ick wederon druckte U poesle hantjes teer Seght niet ghy doet mijn seer, 't Sijn woorden die snijen, En mijn doen lijen Veel onghemeene smert In mijn verliefde hert, Want als mijn hant U lieve handtjes druckt, Schijn ick te zijn, Verlicht van pijn Tot ghy mijn dat ontruckt. Ach aerdige Sytje! Denckt niet ick verwijtje Dit wreveligh of quaet, Mits ghy zijt obstinaet: Of om dat ick gestadigh Ghy waert ongenadigh, Als ick u bidden wouw Om u stantvaste trouw, O neen geensins, Dat was de meeningh niet, Ick tracht u maer Weemoedigh swaer Te klagen mijn verdriet. Ick bidt u mijn klachten Houdt doch in ghedachten, Die ick hier voor u stort, En wat mijn daer toe port: In Spangien daer lichten, Soo 't schijnt, nu u schichten En stralen hier voor-by, Dat my in Jalousy Vervoert soo veer, Dat ick bykans het spoor, Mijns sinne mis, Want lief ick gis 'k Om Spangien u verloor. 