 GHenade ende vrede Wensch ick v broeders en susters fijn Met alle den geene mede Die Godt van herten soeckende zijn Al is mijn wijsheyt cleyne Ick moet nae v begheer Een liet wt liefde reyne V schencken al tot Gods eer Die Balams beest certeyne Deed spreecken vermach wel meer, Smaeckt ende siet ghemeyne hoe soet dat is die heer. Wy moghen ons wel verblijden, hoedanighen liefde is ons gheschiet Dat wy in desen tijden Gods kinderen zijn gheworden siet Wy die te vooren waren Al sonder Godt ghebaet Wy mosten hebben gheuaren Ter hellen om ons misdaet Die doot hoort dit verclaren Ist loon der sonden quaet Wy zijn nu tot die scharen Des hemels ghecomen vaet. Den acker is gheuonden Daer een schat in verborghen leyt Vergiffenis van sonden Beloften veel met claer bescheyt Wy moeten Gods eyghen blijuen Tgeen dat wy hebben al Oock mede ons eyghen lijuen Gout, siluer is te smal Weet mannen ende wijuen Dat sulcx verbranden sal Wy moeten daer van gherijuen Ons naesten int aertsche dal. Wy hebben dat ghegheuen Om desen acker al te hoop Goet en oock ons eyghen leuen Och vrienden het is noch goede coop Men machse niet betalen Al waer ons goet seer veel, Maer gheuen wijt alte malen So en sal daer zijn geen scheel Die vader hoort dit verhalen Schenckt ons het grootste deel Och vrienden laet ons niet dwalen En missen des hemels casteel. Laet ons toch blijuen binnen Die arcke die den sentvloet schut Malcanderen van herten beminnen Want sonder die liefde zijn wy niet nut, Ons lampen moeten branden Of wy sullen ingaen niet Datmen in alle landen Het licht oock schijnen siet Veel beter dan offerhanden Is tgeen dat Godt ghebiet Door menschelijcke verstanden Is dwalinghe veel gheschiet. Laet ons eenuuldich wesen Vierich gaen in liefde voort Godt wort geuonden van desen Die hem niet temteeren hoort Maer die zijn woort aenschouwen Wat hy van haer begheert Haer seluen niet wijs en houwen Maer geerne zijn gheleert Wie so doen mannen en vrouwen Die worden vast ghefondeert Haer liefde sal niet vercouwen Maer altoos werden vermeert. Nu Broeder en suster huyden Wil ick v den heer beueelen nu Groet toch die vrome luyden Van my die daer omtrent zijn u, Dit slechte wilt ontfanghen, Ten besten op desen tijt Die Heer spoey onse ganghen Dat wy goet doen met vliet Dat wy toch zijn behanghen Met duechde het quaet zijn quijt Nae oly niet en verlanghen Wanneer hy compt subijt. 