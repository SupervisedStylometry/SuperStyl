 LOuet den HEER ghy menschen groot en cleen, Gheeft prijs en eer den HEERE v GODT reyn, En wilt synen naem goet, Louen met stemmen soet, Gheeft hem eer int ghemeyn. Sijn wonderen, en zijn wercken al tsaem Vercondighen, en maken groot syn naem † Hy heeft den Hemel schoon ‡ Wt ghebreyt als een throon En seer verciert bequaem. ‡ Die sonne claer, en die mane met een Die sterren daer zijn wonderen verbreen ‡ Den eenen dach seer licht Den andren doet bericht Van zijn wercken seer reen. Den dauwe goet, ende den reghen rijck Die Heer met spoedt, gheeft wie is hem ghelijck † Hy maeckt die aert vruchtbaer En verciert haer seer claer Met blomkens seer heerlijck. Die cierlijcke, Boomen groen ende schoon Dat lieflijcke, rieckende cruyt ydoon Dat coren op dat velt Twort die Heer toeghetelt Sijn wercken staen ten toon. Sijn wondren al, niet te vertellen zijn ‡ Sonder getal, zijn Heer die wercken dijn Ghy hebt noch wtghebreyt En een nieu werck bereyt In v heylighen fijn. Een nieu gheboort, en een nieu creatuer Nieu aerde hoort, nieuwe Tempelen puer Heeft die Heere voorwaer † Ghemaeckt door Christum claer Oock in des laeste ur. Die Templen zijn, God v kinderen reen ‡ Ghy wilt Heer fijn, woonen in haer gemeen Door dijn bermherticheyt Hebt ghy haer Heer bereyt Tot v Templen alleen. Aerde vruchtbaer, is een nieu herte Heer Christus seer claer, tot een Son en licht seer Hebt ghy ghestelt Heer mijn Om te gheuen zijn schijn In ons tot uwer eer. Dit Godtlijck licht, maeckt Godes Tempel claer Godts kint het sticht, het schijnt hem openbaer Siel gheest hert en ghemoet Met licht en claerheyt soet Doordrencket heel tis waer. Godts gheest seer snel, d'water reyn en crachtich Daelt neder wel, oock Godes Woordt machtich Waer door wert voorts ghebracht Nieu vrucht door sHemels cracht Tot Godts eer warachtich. Godts nieuwe werck, is den mensche vernieut Voor Christum sterck, in Godt versedt met vliet In d'licht is hy verclaert ‡ Wt Godt en gheest ghebaert Ten leuen dit aensiet. Wel salich is, den mensch heylich en reyn Daer in Godt fris, heeft syn wooning' certeyn O ghy vernieude schaer Loeft dijn Hemelsche vaer Van zijn ghenaed' niet cleyn. Looft Godt den Heer, ghy syn kinderen al Prijset hem seer, O ghy Hemels ghetal Ghy nieuwe templen bloot Prijst Godes goedtheyt groot Sijn wercken breedt en smal. ‡ Ick wil loouen, ia v looff ick mijn Heer Godt van bouen, v wil ick nimmermeer Te prijsen vergheten Mijn Godt hooch gheseten V danckt mijn siele seer. 