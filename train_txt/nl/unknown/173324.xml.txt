 O ghy, die Ihesus wyngart plant, verbliit u op dat suete lant, daer ghi toe siit vercoren; die cierheit is onsprekelic, die bliiscap onbegripelic, die u daer sel geboren; die claerheit, vreed, vroechd, suverheit, die Ihesus u daer heeft bereit, en is u niet te nomen. Iherusalem ist lant syn naem, veel heilicheden scoen, bequaem, vervult mit allen vruechden; van heen en coemt daer niemant in, dan die int hert draecht Ihesus myn, end is verciert mit doechden. Dus is hi, die syn wyngart plant, end neerstich dient, hem seer verlanct, om corts by hem te comen. Och hoe onsprekelike claer, dat God daer is, ons lieve Vaer, is wonder, meer dan wonder. Hi is, die ewich is geweest, end allen dingen wesen geeft daer boven end hiir onder; uyt hem vloyt alle sueticheit, die haer soe vaerd end wyde spreyt al tot tlants gulden muren. Syn enich kynt, Marien soen, is daer soe wonderlike scoen, diet tlant u heeft gewonnen; hi is soe suet, genuechelic, veel scoenre, clarer ongeliic, dan hondert dusent sonnen; hi sit daer, in dat zuete lant, syn lieve Vaer ter rechter hant, voer allen creaturen. Die hem anscout, is soe verbliit, tien dusent iaer dunct hem gheen tiit, tis waer, diet can versinnen; want reden, die tiit en is daer niet, daer nymmermeer en is verdriet van buten noch van binnen; men is daer ewich vroem end bly, van allen sorgen is men vry, daer mach gheen weeld gebreken. Maria is daer coninghin, al reinen maechden haer gesyn, die Ihesu syn vercoren; mer si is boven al ghemint van coninx soen, haer lieve kynt, als balsom onder doren; soe claer, scoen, friisch end suverlic, dat si daer is in haer kynts riic, en is u niet te spreken. Haer croen die blenct daer wonderlike seer, al gulden lelien syn haer cleer, gout rosen syn haer sampielen; recht als die sterren ende maen hier van die sonne licht ontfaen, soe doen van haer die zielen; haer roec gaet boven alle cruyt, end boven simbalen haer geluyt end al gescal der pipen. Die borgers dragen al een croen end singen, dat klinct in den troen: ‘Osanna, alleluya!’ Mer och der maechden sanc is scoen, die singen mit des coninx soen end mit die maecht Maria; hoe dat luyt over hemmelriic, hoe scoen, claer, suet end wonderlic, en mach gheen mensch begripen. Haer croen heeft om een rosen crans, si singen mit Ihesu aen den dans end loven sonder merren; dat cranskyn heeft soe groet virtuyt, elc roeskyn geeft meer clairheit wyt, dan sonne, maen end sterren; gheen cruyt op eertriic is soe guet, dat ruken mach, alst cransken doet, al waer oncruyt fiolen. Si horen och dat suet geluyt: ‘coemt myn gemynde, suver bruyt, end rust u in myn armen;’ si syn bevaen mit Ihesus myn, als Cherubin end Seraphin, van groter lieft si bernen; gheliic die son is haer aenschyn, si volgen tsuete lammekyn, ghecleet mit witten stolen. Die engel en zielen syn gemeen end singen blide onder een den coninc van den thronen: ‘loff, eer si u, heer Sabaoth, almachtich, ewich, heilig God, een wesen, drie personen. Ghi siit, die ewich heeft geweest, end hemel, eertriic mit u gheest doet vrolic iubilieren.’ Och tis hem zeer behachelic te horen van dat suete riic die eerbairliken leven end dienen Ihesu trowelic, syn wyngart planten wunelic; die werrelt si begheuen; want als haer tiit hier is gedaen, sal hi sie lieflic daer ontfaen, gheliic die son vercieren. Tsal ewich duren, sonder ow, tis scoenre veel, dant waer van gow, verciert mit gulden bomen, die clarer blencken dan die maen, die sonne si te boven gaen mit haren sueten bloemen; van puren gow ist scoen paveyt, mit sueten rosen al doerleyt, die sullen ewich duren. Ic heb soe veel u niet geseit, dan tland en is noch bet bereit, dan enich mensch mach dencken; plant vry, ghy selt daer syn verbliit; mer siet dat ghi ghestadlich siit, ju tiit die naect al lencken; als Ihesus u daer sal ontbien, ju werken sal hi oversien end nae u doechden lonen. Och wairlic, hi is seer verblint die tiidelic voer ewich mynt, end wil dat lant vergheten; nochtans wel siet syn fundament, dat scoen vercierde firmament mit sterren end planeten. Och God, verleent een yegelic, omt lant te dencken op eertriic end daernae te bewoenen! 