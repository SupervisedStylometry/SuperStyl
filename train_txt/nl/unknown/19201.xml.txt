 BRoeders alleen bemint den Heere En volcht hem na sonder respijt Haet alle boosheyt, volcht Cristus leere Uerroest niet en stelt gheenen tijt Al wort ghy vander weerelt benijt En wilter niet op achten Want dit soo moeten wy verwachten Tis los voorseyt na schriftuer bedien Souden wy metten Heere verblien Sijn glorie sien Soo moet ons oock veruolch gheschien. Salich zijt ghy als die menschen v versmaen Ueruolghen spreecken van v alle quaet En daer aen lieghen om Christus naem Uerblijt verhuecht v, niet en verstaet Want uwen loon wert in den hoochsten graet Soo hebben si die Propheten Ueruolcht, dit moet ghy weten Die voor uwen tijden waren fijn Soo moeten wy drincken met pijn Op dit termijn Den seluen dranck souden wy salich zijn. Den vygheboom staet nv en groeyt Dat Euangelium wort nv gepreect Sijn tacxkens sietmen claer ghebloeyt En Achab nv Gods woort versteect Iesabel nv haer valscheyt wreect Op Naboth, sonder ghenade Want hy wort nv verraden Pilatus laet hem hier verleen Al van die felle Phariseen Quaet en onreen O Godt vertroost v hoopken cleen. Herodes gaet nv in alle steden Met sinen knechten rasende fel Om te veruolghen Christus leden En Iudas die speelt nv zijn spel Dat volck kiest Barrabam seer snel Het berout Petrus seere Dat hy verloochent sinen Heere Dus aenmerct nv elck Gods woort playsant Ghy sullet vinden waer, aen elcken cant Bidt om verstant Godt salt v gheuen seer triumphant. En wilt niet vreesen die dat lichaem doon Want si aen die siel niet en hebben daer naer Maer veel meer vreest hem tuycht schriftuer scoon Die siel en lijf mach altegaer Werpen in die helle by die boose schaer Dus belijt Christus woorden altesamen In die weerelt, soo en sal hy v niet schamen Uoor sinen vader ghebenedijt Maer wie Christum niet en belijt In sweerelts beurijt Die wert ghebannen wt dat eewich Iolijt. Princelijcke broeders en weest niet vesiaecht Al gheeft v die werelt eenen sware stoot Want al die God hebben behaecht Die moesten al lijden druck en noot En blijuen volstantich tot inder doot Soe wilt hyse ontfanghen Ende wasschen van haren wanghen Tranen lijden en al swerelts bedwanck En dan sullen si met blijden sanck Sonder verlanck Singhen, al metten enghelen God danck. 