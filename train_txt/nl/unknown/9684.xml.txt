 EEn Cananeetsche Vrouwe minjoot Is uytghegaen tot Iesum soet, Sy riep tot hem in grooten noot, O Heere ghy Davids Sone goet, Wilt over my // ontfermen ghy, Den boosen mijn dochter veel lijden aendoet, O Heere wilt haer beschermen vry. Maer hy en antwoorde niet een woort, Sijn Iongheren traden tot hem aldaer, Sy baden, en spraken, o Heere verhoort Dit Vrouken, het roept ons so jammerlijck naer, Christus sprack mijn // seyndighe fijn En is tot den verloren schapen maer, Die van den huyse van Israel zijn. Doe quam dat Vrouken met groot ootmoet Tot Christum vyerigh, sonder verlaet, En sprack (voor hem ghevallen te voet) O Heere my inden noot bystaet, Niet goet en ist // sprac daer Gods Christ Datmen den kinderen t'broot nemen gaet, En datmen dat voor de honden verquist. Al was dit woort om hooren swaer, Het Vrouken in't bidden beleef even snel, En sprack, jae Heere, dat is wel waer, Nochtans eten die hondekens wel De kruymkens kleyn // die daer int pleyn, Vallen beneden van haers Heeren tafel, Die zijn haer doch tot spijse ghemeyn. Den Heere vol ghenaden milt, Sprack, O Vrouwe u gheloof is groot, Gaet, u gheschie, alsoo ghy wilt, Sy en bleef niet van trooste bloot, Haer dochter vondt // sy fraey gesont, Wt 't gewelt van Sathan sonder aenstoot, T'huys op haer bedde ter selver stondt Int bidden moetmen volherden, siet, Ghelijck dit Vrouken heeft ghedaen, Om datse aenhiel, en niet af en liet, Heeft zy ghenade van Godt ontfaen, Dus in verdriet // tot Christum vliet, Hy sal u ghebedt wel gade slaen, Als inden Gheest en waerheyt gheschiet. 