 VVAerom o schoon Goddinne fel Valt ghy my suer int soete Minnen En doet Cupidos schichten snel Verwarren in het lichaem binnen De Lieffde die ick draech divijn Sal sonder list bevonden zijn. Niet dat reyn Lieffde voor oft na Contrary soude connen blaken Ghelijck Iuppijn, die Europa Als eenen stier heeft gaen ontschaken Maer tgheen verborghen leydt int hert Ten lesten reyn bevonden wert. Oock leg ick Lieff gheen laghen nu Die beyd' ons connen strijden teghen En soecke te onteeren u Als Danae door een gouden reghen Lieff dat ghyt open harte saecht Den naem daerin stont van u maecht. Hoe condy sulcke Lieffd' versmaen O reyne Nimphe hooch in waerden Want ick en soeck niet als de swaen T'onteeren u op deser Aerden Dies Leda door des Liefdes schijn Ontschaect wert vanden Godt Iupijn. Waerom blijft ghy in Lieffden schou Laet die ter herten zijn ghetoghen Want ick en ben niet soo ontrou Als hy die Io heeft bedroghen En transformeerde in een Koe Zijn Lieff / zijnde haer Lieffde moe. Voorwaer u deucht is meerder weert Dan alsoo seer veracht te wesen Oft oock als Ceres van een peert Ontschaect te zijn en heel mispresen O Edel Lieff en weerde kint By my ghy gheen ontrouwe vint. Den Hemel onder wien ick buych Mijn Lieffde niet en sal doen scheyden Den Goden al zijn mijn ghetuych Dat ick u niet soeck te verleyden Maer eerlijck inden echten staet Met u te leven vroech en laet. Ghy Cupido wel grooten Godt Met gouden schichten wiltse wonden Haer die ick wachte tot een lot Laet reyne Min sijn inghesonden Soo mach sy lieven my eenpaer Ghelijck als ick beminne haer. 