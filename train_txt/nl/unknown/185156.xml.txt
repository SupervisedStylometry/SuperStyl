 Ick ben op deser eerden, Mijns heeren instrument, Een vaetjen cleyn van weerden, By hem alleen bekent, In alles wat hy my toesent, Daer in wil ick volheerden, Tot dat hy ‘t omme went. Want ick weet van te vooren, Dat hy niet toe en laet, Of ‘t sal also behooren, In sijn ghetal en maat, Hoe wel het na den ooghen gaat, Als of ick waer verlooren, By Godt het anders staet. Mijn gangen en mijn weghen, Die staen in sijnder macht, ‘t Is in my niet gheleghen, Hoe die werden volbracht, Want soo hy op my niet en acht, In alle mijn bejeghen, Vergeefs houd’ ick de wacht. Mijn innerlijcke crachten, Staen onder sijn ghebiet, Mijn woorden en ghedachten, Ghestadigh hy aensiet, Gheen ongheval nergens gheschiet, Buyten sijn wil en achten, Selfs oock den diertjens niet. Sijn vaderlijcke minne, Sijn Goddelijck beleyt, Heeft my van aenbeginne, Gheschapen en bereyt, Niet om te laten in ydelheyt, Maer recht na sijnen sinne, Tot sijnder heerlijckheyt, Om in ‘t hemelsche wesen Eeuwigh by hem te sijn, Aldaer hy wort ghepresen, Van d’Edel Seraphijn, Met lieffelijcke ghesangen fijn, Aenschouwende by desen, Sijn heyligh soet aenschijn. Ghelijck hy is in waerheyt, Wert hy ghesien van my, Mijn lichaem sijnd’ in claerheyt, Blinckende schoon als hy, Op dat ick altijt by hem sy, Bevrijt van alle swaerheyt, In soete Melody. Hier na staet mijn verlanghen, Ghelijck een dorstigh hert, Maer ick cant niet ontfanghen, Eert my ghegeven wert, Hierom mijn ziel in hem volhert, Ick beveel hem mijn gangen, In droefheyt en in smert. Ick ben soo wel te vreden, In als wat hy my doet, Al lyden mijne leden, Ghetroost is mijn gemoet, Ick weet hy meynet met my soo goet, Als ick ben deur ghestreden, Het eynde is so soet. Den Autheur van der saken, Weet best hoe hy ‘t begeert, Hy sal het pat wel maken, Dat tot zijn rijcke keert, Ist dat my kruys en lyden deert, My selven te versaken, Heb ick van hem geleert. 