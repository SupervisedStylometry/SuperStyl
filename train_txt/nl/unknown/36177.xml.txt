 O Godt ick moet u bitterlijck claeghen Dat ick my hier soo hebbe misdraeghen, T'leven dat ick hier leefde blye Dat is verandert in slavernye. Als ick inghinck de Hemelsche baene Alle ghemack dat quamer my aene: Ghy haudet my voor uwen beminden Nu voor eenen die ghy wilt verslinden. K'heb menighe reyse zitten herdincken, Hoe tusschen ons dees liefde cost crincken, Het is seght my, mijn herte van binnen Om dat ick hebbe ghevolght mijn sinnen. Soo ick hier in hebbe ghetorden K'heb liefde braeck ghewaer gheworden; K'en gae tot u niet rechte mijn ganghen Mijn ooghen worden my hier behanghen; Ick moet aldus ghebonden met snoeren Den meulen met de meulen-steens roeren, En t'graen dat ick heb laeten bederven Dat moet daer onder syn menich werven. Mijn lichaem is den meulen die ick winde De steenen, quaet daer ick my in winde, Het graen dat ick hier brek' en verniele Beteecken ick te zijne mijn ziele. Lof Godt doet my mijn sonden beweenen, Dan sal veranderen meulen en steenen: Mijn graen mijn ziel, hoe cranck in het wesen Sal noch wel door u goetheydt ghenesen. 