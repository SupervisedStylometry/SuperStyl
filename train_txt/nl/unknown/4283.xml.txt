 ADieu, mijns levens ruste: Adieu, dits nu mijn oorlof liedt, Ghy waert een hof van luste, Nu een speloncke vol verdriet, Waer by my sulck weedom geschiet, Men mocht niet quaders wenschen, Oordeelt ghy selfs, en ben ick niet Ramp-salighst, aller menschen? Ick arm onmondich // Weese, Clage met weenen mijn torment, Als die hert-grondich // vreese, Van uwer hant te zijn geschent: God die mijn hert duersiet, en kent, Weet wat gelaet ick thoone, Nochtans ghy uwen Dienaer sent, Een suchten/ t'sijnen loone. Laet af, O alderwreetste: Dijns felheyts, is meer dan genough, Hoe ben ick nu de leedtste, Die u soo trouwen herte drough, O mont, die raet geveynstheyt lough, Ghy doet my t'hert ontsincken: Verdiend-ick oyt sulck ongevough, Ten can my niet gedincken. Es by u geen ontfermen Wie salt' verdriet deurgronden // gaen, Als ballinck uwer ermen, Moet ick int vier gebonden // staen: Wilt vry mijn lichaem wonden // slaen, Den geest sal u aencleuen, Al maecte God van stonden // aen Een eynde van mijn leuen. Noyt en quam my te voren Dit drouvich scheyden straf, en ruyt, Ick dacht, ghy waert geboren Voor God te zijn mijn eygen Bruyt Hierom bid ick u overluyt, (Om weeren meerder smerten) Dat ghy al ons secreten sluyt Int diepste uwer herten. CORt is mijn treurich blijven By u, die zijt een s'anders vreught: By dit mijn laetste schrijven, Ons oude vrientschap eens geheught, Adieu mijn lief, adieu reyn jeught, Adieu cloucke meestresse, Tot sulcker tijt (als ghy vermeught) Peynst om my: O Princesse. 