 Ick hoorde de blasoene blasen Seer verre hoorde ickt tgheschal In Ierusalem in Edom basen Die Boden roepen ouer al Huer gheluyt gaet in mijn versinnen Maeckt v ter bruyloft ghereet Al die den Coninck beminnen De poort is open gaet binnen Uerciert v doet aen dat bruyloft cleet. O Syon wtghelesen Hebt ghy haer stemme niet ghehoort En wilt niet omhoorich wesen Maer wilt ontfanghen des Heeren woort Ghy hebt ghenade ghecreghen Neempt waer het wort v gheseyt Rasch maeckt v op die weghen Eer ghy met Babilon wordt ghesleghen Haest v seere niet en verbeyt. Dat teecken wort v ghegheuen Dat Ezechiel in tnegenste staet Des Heeren knechten worden beschreuen Die daer volbringhen des Heeren raet O Syon besiet uwen verclaeren U ghetal is schier veruult Uan die haer leuen niet en sparen Ghecocht zijn si vander aerden Tlam heeft betaelt voor haer de schult. O ghy Iacops wormkens wtuercoren U vergulden ros compt nv met macht Wilt nv v hooft op voren Dat ghy des Heeren toecomst verwacht Wat wilt ghy een ander aenuanghen Of ghy den Coninck niet crijghen en sout Dat wee heeft v beuanghen Hieromme is v verlanghen Als een vrou int baren menichfout. Staet op Syon wapent v leden Maect v totten strijde bereet Eenen anderen wech moet ghy intreden Maer eens menschen voet stappe breet Hueren inganck licht in mijn vermeeren Daer ghy v eerfdeel sult ontfaen En vreest niet al zijt ghy teedere Uoor den Arent met sine veederen Hy sal v met zijn clauwen slaen. Den draecke is comen opder aerden En is gheuanghen met grooten nijt Want die vrouwe diet manneken baerde Is haer benomen des heeft hy strijt Om ieghens haer saet te vechten Sijt goetsmoets en twijfelt niet Onsen leytsman compt hier te rechten Ordeel houden met sine knechten Hy salse verlossen wt al haer verdriet. O wachters op Sions torren My dunckt dat sweert is bereyt Laet v blasoenen noch hooren Of yemant in Syon in ruste leyt Dat si moghen ontwaecken Uan haren slaep opstaen Dat si haer onschult niet en maecken Als die Heer sal comen ter wraecken Hy sal der wederspannighe slaen. O boosen aert ghy en wilt niet hooren Ghy maeckt v onschult al ghelijck De wachters segghent v wel te vooren U naect de doot seer iammerlijck Den vreden Gods spreeckt ghy in cluyten Maer tbloet compt op v hooft Den Poortier beghint te sluyten Ende ghy sult bliuen buyten Dat ghy de waerheyt niet en ghelooft. O moordadich saet wat gaet ghy maecken Gheslachte van Cayn ghy brinct ter doot Des Heeren schaepkens sonder snaecken Wert dobbel betaelt in uwen schoot Die doot compt nv te peerde Wy hebben v eynde ghesien Dat sweert gaet ouer deerde Daer ghy mede ghedoot sult werden De helle en sult ghy niet ontulien. Den tijt is hier om te mayen Want de boosheyt heeft hier douerhant Daer en is schier gheen plaetse om te sayen Dat oncruyt dat vult dat landt Den somer is schier gheleden Men hoort die trompetten ghepijp Die spotters verachten den vreden Tis tijt die perse te treden Slaet aen v seylen den oost is rijp. Den Heere sal den vogelen een maeltijt bereyden Te brassen in Edom soo ick las Want teghens der Princen der Coningen beyden Compt alle ghy vogelen versaet v ras Wilt vanden Lansheeren vleesch voeden Soo si deden soo wert haer ghedaen Ende ghy knechten weest vroom van moede Wascht v voeten inden goddeloosen bloede Desen loon sullen ons roouers ontfaen. Staet op Ierusalem wilt v bereyden Ontfanct v croone aenschout v rijck Wilt v tenten wijt wt breyden Ontfanct v kinderen alle ghelijck Uwen Coninck compt om te bereyden Dijnen loon brinct hy voor haer pleijn Hy sal hem in v verbleyden Wy sullen in zijn glorie weyden Uerblijt v Syon met Ierusalem reijn. Uerblijt v met iuechden met vruechden Speelt op de Harpe een nieu liet Wilt v in onsen Godt veriuegden Ghy alle die dese wraecke siet Die Heere compt om betalen Om te wreken ons alder bloet Sijn gramschap beghint te dalen Wy verwachten de laetste schalen O ghy bruyt gaet uwen bruydegom te ghemoet. 