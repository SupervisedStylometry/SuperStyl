 VVy oude Christi leden, Nu sijnd' in d'uitersten noot, Doen t'uwaerts ons gebeden Ons hoop voorwaer is seer groot, Benout schier totter doot, Van goet, gelt, en middel heel bloot: Toont u barmherticheden, En geeft ons het daech'licx broot. Denckt dat wy moeten sterven, Loon na wercken is het ent: 'tRijck Gods sullen sy erven, Die 'tmedogen sijn gewent, Liefd' is doch 'tfondament, Daer door Gods rijck ons comt ontrent: Laet ons doch troost verwerven, Trou moet blijcken ongeschent. 