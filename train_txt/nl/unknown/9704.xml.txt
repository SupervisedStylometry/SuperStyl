 EYlaes hoe mach gheschieden Dat eenen Christen goet Hier eenen spot der lieden Ter werelt wesen moet Die niemant en misdoet Noch Coninghen noch Vorsten Hoe moghen sy dus dorsten Na het onschuldigh bloet. Hoe mochten d'Edomyten Opstaen met sulck ghewelt Teghen d'Israelijten Sonder reden ontstelt Daer sy wilden met ghelt Haer drinck-water betalen Om moghen door haer palen Trecken vry onghequelt. Alsulcks gheschiet noch heden Die in Gods wech gaen voort Die en moghen met vreden Niet woonen onverstoort Oost, West, Zuyt ende Noort, Maer worden van Tyrannen Ghedoodt, vervolght, ghebannen Och tis wel Christus woordt. Ghy sult ter wereldt wesen Om mijnen Naem versmaet Ghelastert en mispresen Van alle man ghehaet Want wie van't quaet af laet Die wort elck eenen roove Aen Christum het gheloove Lijden en strijdt vervaet. Den oprechtighen leecken Die moet wesen belacht Hy staet voor een licht teecken Nochtans wort hy veracht Inder stouten ghedacht Aen hem sy haer vererghen Sy durven Godt wel terghen Verstoorders kleyn van kracht. Dat is noch wel ghebleken Onlancks in Vlaenderlandt Al eer daer was gheweken Die straffende Gods handt Om d'oude sonden, want Den oogh-appel des Heeren Hebben sy gaen verseeren Noch op een nieu met brant. Cains wreede complijcen Die zijn vol nijt eenpaer, Dat werdt Christiaen Rijcen Te Hondtschote ghewaer, Doen hy was komen daer Wt hollandt, ende meende tGheen dat hem Godt verleende Deughdigh ghebruycken, maer. Ten mocht niet langhe deuren Want die Wolven bloetgier Willen altijdt verscheuren De Schaepkens goedertier, Die nae Christen manier Sonder yemant te deeren Haer soecken te gheneeren Met haren arbeyt hier. Want die ons saem verderven Moeten bekennen ront Dat sy hebben doen sterven Die haer niet en wederstont, Dan met Schriftueren gront Want Crijch wy niet en voeren, Noch menschen en beroeren, Dat is de wereldt kont. Met zijn hant-wercxken reyne Was besich Christiaen, Voor Wijf en Kinders kleyne 'tHeeft den Bailju verstaen, En hy nam hem ghevaen, Men ginck sonder cesseren Hem daer examineren Van zijn gheloove saen. Doen beleet hy vrymoedich Den Pape was daer by De Kinder-doop onvroedigh Wilde bewijsen hy, Om datter staet, dat wy Om te wesen verkoren Al moeten zijn herboren Wt water en gheest vry, Den Bailju sonder mijden Riet hem tot afval grof Hy soude hem bevryden Maer afstaen most hy, of Dan verwachten van t'Hof Sulck advijs alsmen brochte, Maer Christiaen en sochte Niet dan des Heeren lof. Wt 'tHof gheen goede maren En bracht den Greffier t'huys Want sulcke lieden waren Alle landen refuys, 'tArchste Secten ghespuys Onder all 'sHemels tenten, t'Concilie van Trenten Heeft besloten sulck abuys. Als nu tot zijnder baten Gheenen troost meer en was, 'tGheloof en most hy laten, Gods troost hem doen ghenas Den Paep hem seer belas Dat hy soude versaken Hy soude hem los maken Vander ghevanghenis ras. Maer Christiaen is bleven By zijns gheloofs tresoor Al wilden sy hem gheven Zijn leven vry daer voor Graeu-broere noch Pastoor Wat sy dreychden of baden Hy en vant niet gheraden Haer te gheven ghehoor. Swerelts rijcken seer schoone Als boden van Sathan Stelden sy hem ten thoone Wild' hy daer wijcken van Hy soude zijn een Man Met eeren sonder blame En daer woonen bequaeme Met haer in vreden dan. By u lieden te woonen Dat begeer ick seer wel, En zijnder dan die conen Over my klaghen snel Doet my dobbel ghequel Boven ander misdadich Sprack Christiaen ghestadich Vierich in Gods bevel. Dus ghevanghen in smerten Meer dan vier maenden lanck Wt zijnen schat des herten Met brieven en ghesanck Tot 'sHeeren prijs en danck Schanck hy voor Medecijne Traenkens van soeten Wijne Wt der Perssen bedwanck. Als 't Schaep voor zynen scheerder. Sachtmoedich ende stil Volghde hy synen Herder Den sevensten April Om den naem Christi wil Verbrandt gheheel tot asschen Maer zijn traenen afwasschen Sal Godt vry van gheschil. Want Iacobus verhalich Die seght o Broeders mijn Siet wy achtense salich Die verdreghen hebben fijn Want al die int ghepijn Volghen s'Heeren voetstappen Sullen met hem heerschappen Eeuwich in vreuchden zijn. Maer Godt die sal verghelden Droefheyt, die met droefheyt Alhier de zijne quelden Dus Christiaen voorseyt Heeft ghemaeckt zijn afscheydt Tot saligher ghedachte 'tIaer tachtentich en achte Die kroon hy nu verbeyt. 