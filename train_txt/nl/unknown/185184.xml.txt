 Wilt ghy ghenesen den beet der slanghen, Waer van nu siele seer is ghewont, Siet onsen Iesum aen ‘t cruyce hangen, Door sijn aenschouwen wert ghy gesont. Sijt ghy ghebeten van hoverdijen, Dat ghy de minste niet sijn en wilt, Siet hoe vernedert hy is in ‘t lijen, Door sijn exempel u ziele stilt. Zijt ghy ghebeten van ‘s vleys wellusten, Keert u tot Iesum den Medecijn, Aensiet sijn hooft in de doornen rusten, En al sijn leden vol smert en pijn. Soo lecker eten en gulsigh drincken, Door qua ghewoonten u ziele quelt, Soo laet u Edick en Galle schincken, Ghelijck als Iesus was voorghestelt. Soo rijckdoms Liefde u heeft ghebeten, En dat den commer u hert benout, Siet hoe verworpen naeckt en vergeten, Iesus ghehangen heeft aen het houdt. Door Creaturen wort seer feynigh De ziel ghebeten al totter doot, Maer laet de lusten versterven pijnig, Door ‘t vruyce Iesu ghy comt uyt noodt. Heeft u ghebeten ‘t kijfachtig wesen, Dat eyghen wijsheyt tot twist u drijft, Den soeten vrede sal u ghenesen, Ist dat ghy Iesus in ‘t herte schrijft. Zijt ghy gebeten met schand’ en blamen, Door valsche tonghen, swijght met gedult, Want weder-spreken wil niet betamen, Ist dat ghy Iesum na volghen sult. Zijt ghy gebeten van s’ naesten sonden, Welcks overdencken de liefde slijt, Aensiet de smerten van Iesus wonden, Die hy om uwe misdaden lijdt. Verteert uyt liefde nu alle saken, Door d’offerhande van Iesum soet, Want om den vrede met u te maken, Heeft hy vergoten sijn roode bloet. Soo u de slange soeckt te berooven Van hoop en liefde tot uwen Godt, Heft op u ooghen, en wilt ghelooven, Hy sal u geven het saligh lot. Dus heeft de ziele verscheyden qualen, Al door de beten van ‘t helsch gespuys, Maer wilt ghy ware gesontheyt halen Hout uwe ooghen op Iesus cruys. 