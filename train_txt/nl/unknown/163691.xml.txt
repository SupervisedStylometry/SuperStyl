 VVEest Godts navolghers nu ter tijdt Ghy vriendekens vercoren, Die nu van Godt beroepen sijt, Ende oock nieu gheboren Wilt Christi stemme horen, Als Schaepkens uyt vercoren Volcht hem doch naer // O Christen schaer Hy brengt u uyt ghevaer. Lieflijck roept hy u altesaem Comt al die sijt beladen, Wilt vander sonden slaep opstaen, Al eer het wort te spaden T'is nu tijdt der ghenaden, Wilt hem doch niet versmaden, Want seer subijt // wort ghy hem quijt, Neemt ghy'm niet waer met vlijt. LEeft nu altijdt na Godes wil En na sijn welbehaghen, En wilt oock nu sonder gheschil, Zijn jock ghewillich draghen Dan sult ghy met verlanghen, Naer desen tijdt ontfanghen Een schoone Croon, tot uwen loon, Boven in s'Hemels troon. MET aendacht wilt doch dencken naer Wat een vreucht daer sal wesen, Die noyt ooghe en sach voorwaer, Alsoo wy claerlijck lesen Dus wilt u nu bereyden, Den Heer in tijdts verbeyden Dat hy seer ras // niet comt tonpas, Alst mette dwasen was. MAER als de wijse Maechden vroet Wilt u nu doch bereyden, Met brandende Lampen seer soet, Den Bruydegom verbeyden Dat ghy als dan meucht horen, O ghy mijn uyt vercoren Comt algelijck // Int vreuchden rijck, Gaet in sonder bezwijck. TEr Bruyloft maeckt u oock bereyt Verciert u oock tot desen Al met het rechte Bruylofts kleyt, Dat ghy bereyt meucht wesen In te gaen metten vromen, Want wie daer in sal comen Heel onbereyt // soo die Schrift seyt, Sal worden uyt gheleyt. Nu laet ons wel aenmercken gaen Wat den gheen is voor comen, Die sonder Bruylofts kleet was aen, In ghegaen metten vromen Den Coninck soo wy lesen, Is in ghegaen by desen En sprack soo vry // vrient hoe sijt ghy, Hier oock ghecomen by. Soo naeckt ende soo onbekleyt In sulcken grooten feeste, Ghy moet u schamen wijdt en breyt, Als nu voor minst en meeste Noch sprack hy t'sijner schanden, Bint hem voeten en handen En worpt hem snel, al inde Hel, Om te lijden ghequel. Daer sal niet sijn, dan druck en pijn Soo die Schrift gaet verclaren, Voor al die nu in desen tijn, Haer boete altijdt sparen, En dencken sonder schromen, T'sal noch wel te recht comen Want die bequaem // lest quamen aen, Hebben vol loon ontfaen. OCH vrienden dats een ydel waen Wee haer die daer op bouwen, Haer huys en sal niet blijven staen Noch vasticheyt behouwen: Want die hier niet en waken Dien sal de Heer ghenaken, Met grooter macht // gheheel onsacht Als een dief inder nacht. TE Recht laet ons nu waken fijn En hem stedich verbeyden, Soo sal hy ons met blijden schijn Al in zijn rijck gheleyden, En in d'eeuwighe vreughde Vol blijschap en gheneuchde, Ons gheven schoon // des levens croon Tot een eeuwighen loon. 