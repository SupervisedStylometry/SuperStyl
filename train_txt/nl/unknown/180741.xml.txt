 GHepeyns en swaer doleuren, Dat doet my groot verdriet, Dat ick aldus moet treuren, Dat en comt anders niet, Dan om dat ick nu // moet derven u Gheselschap al te gaer, Godt wil ons weder bringhen By een int nieuwe Iaer. Maer nu moeten wy scheyden, Al ist nu grooten druck, Den Heere wil u gheleyden, En gheven veel gheluck, Ghenade en vre // en liefde me Van Godt den Hemelschen Vaer, Die wil ons t’samen weyden Al in dit nieuwe Iaer. Vwe Pelgrimagie reene Met suchten ende weent, Toont dat ghy zijt de ghene Die Godt van herten meent, Al siet ghy onvroet // veel teghenspoet, Staet vroom als een pylaer, Godt cant weder verleenen Al in dit nieuwe Iaer. Blijft in t’gheloove crachtich, Sterck al in der liefden soet, Och weest my doch ghedachtich Voor Godt met groot ootmoet, In u ghebedt // doch altemet, Als voor Godts schuldenaer, Soo werd’ ick u ghedachtich Al in dit nieuwe Iaer. Laet ons somtijts ghedincken Of wy voor Godt recht staen, Op dat wy niet en sincken Stout hoochmoedich belaen, Hoochmoedich geschal // comt voor den val Och vrienden nemet waer, En wilt niet tweesins hincken Al in dit nieuwe Iaer. Wilt vromelijck doorganghen, Wilt in den Gheest verblien, Al vallet u dickmael banghe, Wilt doch in tijts toesien, Dat u niemant // met gheen samblant En make wanckelbaer, Maer wilt doch stijf aenhanghen Al in dit nieuwe Iaer. Staet in t’gheloove crachtich, Sterck in der liefden coen, Niet weten wy voordachtich Wat Godt met ons wilt doen, Ick weet dat staet // by sijnen raet, Och my arm sondaer, O Godt weest ons ghedachtich Al in dit nieuwe Iaer. O Heere wilt ons bewaren Als wy nu van hier scheen, Wie weet waer ick sal varen Meer dan de Heere alleen, Ghedenckt doch my // dat bid ick dy In u ghebeden claer, Op dat wy weder vergaren Al in dit nieuw Iaer. Eer dat wy scheyden moeten Van Broeders en Susters me, Soo wil ick u t’samen groeten Al met des Heeren vre, Met groot ootmoet // het beste doet, En vreest doch niet een haer, Maer doet oprechte boet, Al in dit nieuwe Iaer. Wy hebben ghesproken t’samen Wt liefden van Godts woort, Nu singhen wy nae t’betamen Oorlof soo’t wel behoort, Vrienden // ghemeen // wy moeten scheen, Adieu mijn liefste claer, En wilt u het woordt niet schamen Al in dit nieuwe Iaer. Oorlof al in dit scheyden Soo beveel ick u den Heer, Laet het woordt door u verbreyden, Dat bid ick u alsoo seer, Nu segh ick Adieu // tot op een nieu Het scheyden valt my swaer, Den Heer wil u gheleyden Al in dit nieuwe Iaer. 