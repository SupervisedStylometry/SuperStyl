 WIlt yemandt rechte wijsheyt leeren, Nae des Heeren// woordt voorwaer, Die moet het goet altijts vermeeren, End' hem bekeeren// van zonden swaer, Want dat is wijshede, Die hier in Gods vrede Wandelt op elck termijn, Als wijnrancxkens becleven, Niet meer in zonden leven, Van men herboren zijn. Wie hem vernedert voor Gods ooghen Nae t'betooghen// van sijn woordt, End' hem om goet te doen wilt tooghen, Sal Godt weder verhooghen// hoort, Maer daer en zijn niet vele Machtighe noch ele, Nae t'vleesch gheroepen niet, Weereltsche wijse oft rijcke, Want sy staen al ghelijcke Op haer eyghen wijsheyt, siet. De wijsheyt light wilt dit vaten, Op der straten// ghevallen, hoort, Wie datse op raept vry, sonder laten, T'sijner baten// nae Gods woordt, Die wordt als dwasen Lieden die rasen, Ter weerelt soo ghenaemt, Want Gods wijshede, Dat is sottichede, Voor de weerelt gheblaemt. Die wijs wil wesen voor den Heere, Nae de leere// van't ghebodt, Die wort ter weerelt, t'elcken keere, Gheacht seere// als dwaes end' sot, Want de weerelt hoochmoedich Veracht Gods wijsheyt goedich, S'is haer selven wijs, Daeromme datse dolen, Want men leertse in gheen scholen, Te Leuven, noch Parijs. Christus Jesus ons verader, Die gaf sijnen Vader prijs, Dat hy 't verborghen had voor die allegader Die waren nae de weerelt wijs, End' hy heeft den cleenen Wijsheyt willen verleenen, Die altijts nae wijsheyt vraeght, Den armen slechten, Die sijn woort houdt ten rechten, Alsoo hevet hem behaeght. De weerelt en can op der Aerden, Niet aenvaerden// dees wijsheyt, Want Gods Gheest hooghe van waerden Wijckt van den quaden [..] bereyt, Maer is by den vromen, Sy en sal niet comen In een boosachtich lijf, Dan die willen bekeeren Nae het woordt des Heeren, Het zy Man ofte Wijf Want dese wijsheyt hoogh verheven, Wort ghegheven, delicaet, Die wil nae Gods gheboden leven, Alsoo daer gheschreven// staet, Alle die den Heere Lief hebben seere, Ontfanghen dees wijsheyt, siet, Maer die in zonden Leven t'allen stonden, Hebben dees wijsheyt niet. Gods vreese is dat begin ydoone Van dees schoone// wijsheyt goet, De vreese Gods dat is een croone, Om een persoone// wiese doet, Naer Schrifts bedieden, Rechte cloecke lieden Maeckt dese wijsheyt claer, Wt haer virtuyten Alle deuchden spruyten, Sy brengt alle goet met haer. Niemant en weet hoort dit vermonden, Nae t'verconden// soo Job seyt, Waer dese wijsheyt was ghevonden, Tot gheenen stonden// waerse leyt, Maer Godt, die alle dinghen Van niet conde volbrenghen, De Zee stelde in haer perck, Van hem is sy ghesproten, End' hy heeftse uytghegoten Over al sijn crachtich werck. Gods woordt is een fonteyne mede Der wijshede// alsoo ick las, Dat is sijn woordt vol reynichede, Dwelck eer des weerelts stede// was, Dese wijsheyt verheven Heeft Godt ghegheven Jacob sijnen dienaer, Israel sijnen beminden Mochte dees wijsheyt vinden, En die Godt vreest allegaer. Gods vreese is wijsheyt, wilt onthouwen, End' quaet te schouwen// is 't verstant, Die Godt vreest sal den strijdt behouwen, In sijn benouwen// zweert oft brandt, Die vast houdt, sonder keeren, Aen haer, die helptse uyt met eeren, Hierom, o Menschen, siet, Bekeert u al ghemeene, Leert dese wijsheyt reene, End' leeft der zonde niet. Sy leydt den rechten op den pade, Op dat niet en schade, want, End' maeckt hem vruchtbaer, reyn van dade, Vroech en spade// triumphant, Dat sy als boomen, Die by waterstroomen Staen, soo David verhaelt, Die altijts groene Staen, lustich in saysoene, Daer gheen drooch bladt af en daelt. Heeft yemandt ghebreck van wijshede, Die bede// aen Godt om wijsheyt, siet, Hy gheefts' elcken in overvloedichede, End' hy en verwijtes niemant niet, Die onghetwijfelt beden In den Gheest en waerheden, Vernedert voor den Heer, Die salich willen wesen Gheeft hy wijsheyt ghepresen, Door sijn heylich woordt en leer. Hoe salich zijn wy, o Israel, Wy moghen wel// wesen verblijt, Dat ons Godt sijnen wille snel Nu heeft gheopenbaert subijt, Niet ons alleene, Maer alle ghemeene, Die de salicheyt begheert, End' Gods woordt al vooren Nu oock willen hooren, Hem in deught gheneert. Merckt, wie sal zijn bevonden recht, Soo Christus seght// al van 't ghetal, Die waeckt als een ghetrouwe knecht, Tot dat den Bruydegom comen sal, Dat zijn de wijse, Die ick hier prijse, Ghecleedt met t'Bruylofts cleedt, Ghelijck de wijse Maechden, Die den Bruygom behaechden, Sy waren al bereedt. Oorlof, soeckt nu dees wijsheyt goet, Wt recht ootmoet// alsoo ghesint, Wie nae des Heeren wille doet, Tot sijn behoedt// dees wijsheyt vindt, T'is eenen schat hier boven, Dies wy u Heere loven, End' prijsen hooch vermaert, Dat ghy ons hier beneven Kennisse hebt ghegheven, V woordt gheopenbaert. 