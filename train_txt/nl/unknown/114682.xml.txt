 STeenveldt, zijt ghy niet verheven Tot een alderhoochste eer, Die 'nen Bruygom hebt ghegheven Aen de Moeder van den Heer? Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Die in u soo heeft ghebloncken, Uytghemunt in alle deught, Voor ootmoedicheyt ghesoncken, Heeft den Hemel seer verheucht. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Vry van alle 'swerelts perten, Stack hy uyt in suyverheydt, In onnooselheydt van herten, In Godts dienst, in viericheydt. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Die Mariam, seer ontsteken, Heeft ghedient met alle sin, Maer sijn liefd' oock vergheleken Heeft de Maeght met wedermin. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Met twee gheesten sy ghecomen, Van sijn liefde soo verheert, Heeft hem metter handt ghenomen, Met haer echte trouw vereert. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Die hem oock hierom doen draghen Heeft met Ioseph haer lief kindt, Dat van hem met groot behaghen Wert in dese jonst ghedient. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Hierom heeft s' oock hem ghegheven Haren liefsten Bruygoms naem, Die met hem soo was verheven, En ghemaect daer toe bequaem. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. In des hemels wijde salen Wort ghehouden nu de feest, Waer met Ioseph siet nu stralen Ioseph alle salich gheest. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. Wilt dit bruyloft-liedt dan singhen, Looft dit wel gheluckich paer, In jolijt 't hert op laet springhen In de Bruyt verheught te gaer. Wilt den nieuwen Ioseph loven, Dient den Bruygom van de Maeght, Nu ghestelt by haer daer boven, Die haer soo hier heeft behaeght. 