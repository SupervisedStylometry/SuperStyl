 CRuel sonder ontfermen Is mijn lief teghen my, Goden wilt my beschermen, Oft k'val in phrenesy, VVant Cupido moordadich Is heel op my verstoort, Venus weest mijns ghenadich, Mijn bede doch aenhoort. VVat baedt Orpheus snaren, Oft Melpomenes sanck, VVat baedt my t'sMeys verclaren, Oft voghels schon gheianck? Soo mijn lief blijft volheirdich, Versteent in gramschap groot, Ghelijck Leander veerdich, Om hero blijf ick doot. Ghy Musen al ghelijcke Verlaet Helicons dal, Treurt met my sonder swijcke, Maeckt droefheyt ouer al, Fonteyntens laet v spruyten Groen Loouers keert dijn jeught, Breeckt elck dijns vreughs conduyten, Soo ghy best ceunt oft meught. Cruypt in Cakus duwieren Al dat oyt cluchtich was, Vliet t'wout ghy wilde dieren, Tot dat t'gheeft ander pas, O Sol laet af v stralen, Aensiet mijn ongheluck, Donckert heel Humus palen, Om mijn ellendich stuck. Princen ende princessen VVie sal my gheuen raet, Mercuri hoort dees lessen, Seght mijn lief metter daet, Dat sy my wille gheuen Een wort van trooste soet, Soo en koos ick mijn leuen Gheen meerder schat oft goet. 