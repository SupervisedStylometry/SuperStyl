 O Goden mach ick dan t'geniet Niet hebben van dees' maecht? VVaerom doet ghy my dit verdriet? End' maeckt dat Hymen claecht, Met groot geclach Om dat hy ach! Mijn houwelijck Met gauen rijck Begiften niet en mach. Seght my Iuppijn waerom benijt Ghy Phoebi echte trouw, Daer ghy nochtrns selfs getrout sijt Met Iuno v huysvrouw. Hoort Goden hier Mijn droef getier, Dat dees' Goddin, Die ick bemin, Is geworden Lauwrier. Heur ouer-schoone langhe haer Sijn nu groen bladers goet, Heur sneeuwit' armkens tacken swaer, End' heuren rasschen voet Een wortel vast In d'aerd gepast, In corten tijt Tot mijnen spijt Ben ick alsoo verrast. Maer want het soo is g'ordonneert Van de Fatalen wreet, Dat ghy my sijt gerefuseert In echt, d'welck my is leet, Liefd' doet my doen, Dat ghy voor soen T'allen termijn Mijn boom sult sijn, End' altijt blijuen groen. Mijn PoÃ«ten die vroech end' laet Op Parnassus heur woon Houden, sullen tot een ciraet Van v draghen de croon, End' die vaillant End' triumphant Victori vecht, Sal tot sijn recht V draghen inde hant. 