 EYlaes ic arm allendich wijf moet mijnen noot wel druckich clagen Ick heb een man een lecker catijf Ick moeter vele me verdraghen Ick cruype sonauwe onder den steert Dan segt hi Sulc wijf is veel eeren weert Smorghens makic hem goet bieren broot Ghesuyckert wel om sijn versoten Dan stel ic hem sinen kacksetel ist noot Met een warm bardeken onder sijn voeten Ick vraghe oft hi yet meer begheert Dan segt hi Sulc wijf is veel eeren weert Snoenens heeft hi een hoenken wel gebraen Dat eet hi varm al vanden spete dan moet ic om een stoop wijn ooc gaen En cappers brenghen voor sijn mete | Ick vraghe oft hi yet meer begeert dan segt hi. Sulc wijf is veel eeren weert Ick sie hem peerkens inde wijn Wel ghepoert tot sinen greye gherooste rammekens moetender zijn die duerweyct in maluizeye Ick bray hem castaengekens inden heert. dan segt hi Sulc wijf is veel eeren weert. Dan comt hem een noenslaepken aen dat moet twee vren lanc ghedueren Sijn volcxken weet hi te vinden dan dan drinct hi me tot den ses vren Ic en vraghe hem niet wat hi verteert dan segt hy Sulc wijf is veel eeren weert. Ick decke die tafel ic make goet vier Ic stelle hem voort wat hi mach dencken Mach hi gheen wijn ic hale hem bier Dan doet hi mi een bacxken schincken Hi en brenget mi niet en ic ontbeert dan segt hi Sulc wijf is veel eeren weert. 