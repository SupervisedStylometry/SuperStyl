 IVechet Gode, du ęrdsche dal, Van syns naems heerlicheyt singhet, Biedt hem eer, na węrde, ouer al, Segt Gode, mit een verlinghen: Hoe schricklick du bist, In dyn węrcken frisch, De vyanden dyn, Sullen dy dienstbaer syn, Om dyner moghentheyt willen. Dat ęrdryck sal aen alle syd. Dy aenbidden end vereeren, End dy lof singhen ouer wyd, End dynen naem mit sanghɇ eeren: Komt hierhęr mit vliet, Gods węrcken aensiet, End hoe wonderbaer Syn raedslaghen syn daer, Ouer de kinders der menschen. Hy heeft dat Meer in ęrde dorr Verkeert, tot syns lofs verklaren, So dat sy fyn ghegaen syn door De vloed, end in hem vroo waren. Hy hęrscht mit syn kracht, Van eewigheyt af, D’Heydens aensiet hy. Die afuallen van dy, Sullen sick gants niet verheffen. Ghy volcken louet onsen God, End predickt hem mit gheschalle, Mit vliete maeckt so vele doch, Dat syns loues stem verschalle, Hy heeft ons daer styf Behouden te lyf, Toeghelaten niet Heeft hy, dat tot verdriet Onß voeten struyckelen souden. Als beproufdestu ons, o Heer, Als siluer, on eenigh schenden, End brochst ons in t’strick, end slougst meer Een keten aen onse lenden. Als lietestu toe, Dat m’ons leyd doen sou, Als moesten wy schoon In vier end water gaen, Du salt ons verkoeling gheuen. Ick sal dan vrymoedigh ingaen In dyn huys, mit offerbrande, End myn beloften dy voordaen Betalen, in allen stande: Die myn lippen vry Ghedaen hebben dy, End die myne mond Belooft heeft, in der stond, Doe ick was mit nood beuanghen. Ick sal dy opofferen koen Brandoffervet, mit ghebede, Mit wederen rueckbrandsel schoon, Ossen end bocken daermede. Komet nv welaen, So veel daer beuaen, Mit syn vreese syt, Dat ick segghe vry wt, Wat God ghedaen heeft mynr sielen, Ick heb tot hem gheroepen fyn, Mit mynen eyghenen monde, End hy is, on eenigh waenschyn, Verhooght, door mynr tonghɇ wtkonden. So ick had ghesien Quaed in’t herte myn, Of eenigh bedrogh, Die Heer soude my doch Niet so gunstlick verhoort hebben. Auer God heeft my nv verhoort, Wt vaderlicker ghenaden, My komende, gaer onghestoort, Op myns biddens stem, te staden. Lof sy Godɇ alleyn, Die daer niet onreyn Gheacht (somen siet) Heeft myn ghebed, end niet Syn goedheyt van my ontoghen. 