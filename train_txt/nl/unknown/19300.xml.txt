 ICk wil my gaen verhueghen Uerblyden in minen moet Ick weet ten is gheen lueghen Na tsuer soo comptet soet Den kelck als roet Die moet eerst zijn ghedroncken Gods soon was goet Hy is hem eerst gheschoncken. Christus heeft wiltet vaten Al inden vleesch gheleen Ons een exempel ghelaten Sijn voetstappen na te treen Wapent v ghemeen Met dien sin al tsamen Het moet zijn ghestreen Wie Christus niet en wil schamen. Wie hem schaempt seyt hy claerlijck Uoor dit ouerspelighe gheslacht Die sal hy schamen waerlijck Uoor sinen vader dit niet veracht Weest wijsselijck bedacht En ghedenct die eewighe smerten Daer staet wee, hier op acht Ouer die daer zijn dubbel van herten. Hier om soo laet ons leuen Wt den ghelooue alleijn Habacuc heeftet beschreuen Alsoo sal den rechtueerdighen pleijn Acht dat niet cleijn Dat ghy gheueynst sout wesen Gods gheest die vliet certeyn Den gheueynsden soo wy lesen. Nv laet ons in Gods weghen Oprecht gaen alst behoort Tvlees is tot quaet gheneghen Elck acht zijn nieu herboort Gaet int vleesch niet voort Ghy die inden gheest hebt beghonnen Laet v siele niet versmoort Die Christus heeft ghewonnen. Sijt ghy met Christus verresen Soo soect dat daer bouen is Daer Christus is ghepresen In die heerlicheyt zijns Uaders fris Die weerelt sal ris Uergaen met haren lusten Den gheloouighen sal wis Ingaen tot zijnder rusten. Tgheloof sonder de wercken Dat is doot seyt Iacobus siet Op Paulus reden wilt mercken Het is sonder die liefde al niet Hier om met vliet Bemint die een die ander Als ons Christus ghebiet Dat wy lief souden hebben malcander. Ende alle menschen mede Soo ons die schriftuere leert Ist moghelijck hout vrede Met eenen yeghelijck diet begheert Blijft ghefondeert Als dees weerelt en wilt v niet stellen Hoe si ons persequeert Tis hier een weynich quellen. Nv vrienden alle gader Laet ons toch trecken een lijn Wy hebben soo lieuen Uader Laet ons dien ghehoorsaem zijn Om druck noch om pijn Hem gheensins te verstoren Uoort laet ons fijn Eendrachtighe liefde oorboren. 