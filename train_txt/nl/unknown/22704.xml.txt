 Blaest den Hoorn op, unde maeckt gheschal: Den Heer is Coninck, over die Aerde gheset, Verheft u stemme, roept over al, T'Rijck is inghenomen van Christo, hier wel op let, Godts kinderen int Gheset, Daer die Werlt haer Sweert op wet, Ja slaghen ly-den mit ghedult, Tot dat haer tyden sijn vervult, Reyn sonder schult, suyver unde claer, Met desen maer, Verblijdt u in dit soete Nieu-nieuwe-Jaer. Werdt nu verblijdt, Ghy Dochter van Zion, Jerusalem meest: Ghy sijt bevrijdt, Van al die u te machtich sijn gheweest: Vervreucht u inden Gheest, Ghy herten seer bedeest, Die om Jerusalem nu weent, Van herten treurich sucht en steent, Leent van mishoop, weest sonder vaer, Mit desen maer, Verblijdt u in dit soete Nieuwe-Jaer. Noch eens verheucht: Dan ghy sult overvloeyen in weeldicheydt, Want ghy nu mecht, Haer borste suyghen die vol troostens leydt: Suyver en schoon sy steydt, Vol glorien bereydt: Treurt niet ghy arme Gheesten kleen, U Moeder is sonder gheween: Reyn sonder schuldt, suyver unde claer, Mit desen maer, Verblijdt u in dit soete Nieuwe-Jaer. Hoe moechdy meer, Liever hooren, Maget van Israel soet: Want Godt der Heer, Kompt u te vryen tot sijn Bruydt ootmoet, Ja boven al sijn goet, Oder sijn weerde bloet, Doet hy u als sijn Kint, Mit eewigher Liefden bemint: Ontbindt u van sonden swaer, Met desen maer, Verblijdt u in dit soete Nieuwe-Jaer. Die Prince Godt, Wilt boven al loven sijn Ghenade groot: Die selve tot U compt om te trecken wt aller noot, O eewich Hemelsch Broot, Ghedaelt wt s'Vaders schoot, Te laten sijn Glorie unde Rijck, Om ons te werden ghelijck: Wijckt van u ongheloof te gaer, Mit desen maer, Verblijdt u in dit soete Nieuwe-Jaer. 