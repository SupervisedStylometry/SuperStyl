 BEkeert u al ghelijcke En leert boete ghemeen, Neemt van sondt haest een wijcke Haest u hoort dese reen, Gheeft Godt zijn eer en dat met een Reyn hert uyt liefden vierich Eer dat ghy comt al int gheween. Eer u voeten haer stooten Aen donck're Berghen quaet, Dat ghy dan als de blooten Ontkleet voor t'Oordeel staet, En moet hooren een stemme gaet, Van my vermaledijden Doet doch boete na Christus raet. Set niet uyt vanden eenen Dach tot een ander tijt, Op dat ghy niet moet weenen Dat u den tijt ontglijt, Dan comt ghy nae in het ghekrijt Eeuwich int helsche viere Doet boete uyt al uwe vlijt. Den Prins Christo verheven Die roept sonder vertreck, Comt al wie dat wil leven, Comt uyt dat sondich dreck, Die wijsheyt roept al totten geck, Hoe langhe sal noch dueren Reynicht u doch vant sondich peck. 