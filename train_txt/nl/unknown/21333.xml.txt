 EEn claer ghesicht des harten Een vast geestelijck fondament Op dat ghy dat eeuwighe smarten Ontgaen moecht, tot Godt went Bidt dat hy v sent Van zijnen geest wil gheuen Dan zijn dit bekent Gods kinderen ient Die vanden geest godts werden gedreuen Een Liet most ick v maken Al en kennen wy malcander niet, Weet dattet door haer aenspraken Van die v bemint gheschiet Op die Schriftuere siet So en wort ghy niet bedroogen Doet dat Christus ghebiet Al comt daer of verdriet Wilt altoos na het goede pogen. Wie ist die v can gheletten Ist dat ghy nae het goede staet Op die werelt wilt v sin niet setten Die met al haer lusten vergaet Wie na Paulus raet Die slappe handen oprechten Godt haer niet en versmaet Ten is noch niet te laet Met geestelijcke wapens te vechten Maer men mach niet vertoouen Wy en hebben hier vre noch tijt Godt sent zijn gauen van bouen Hy geeft te kennen zijn gront Mede zijn verbont Alle die hem vresen te samen Sy worden ghesont Aengenomen goet ront Tot kinderen Gods met namen Merct die daer zijn ghecomen Al int beloofde lant, Die hebbent inghenomen Niet met gheweldiger hant Dit was playsant Een wesen op gheestelijck strijden, Des menschen vyant Dat is hoort mijn verstant Sijn huysghesin in desen tijden. Die voormaels gods wet bewaerden Siet die waren ghebenedijt Met weluaert opter aerden, Oock crachtich inden strijt Die ons beurijt Christus is voor ghetreden Door liefden heeft hijt Al tot onsen profijt Betaelt alle dat wy misdeden. Ephesien wijf wy lesen Den apostel leert ons daer Nauolghers godts te wesen Als lieue kinderen claer, Dat wy eenpaer In der liefden wandelen soude, Daer Christus eerbaer Ons mede allegaer Lief heeft ghehadt Jonck en oude. Nu zijt den Heer beuoolen Dit slechte neemt in danck Wilt toch van Christus niet doolen Maer blijft in hem een ranck Onthout mijn sanck Wilt vast by Christum blijuen V leuen lanck Al zijn wy nu so cranck Sijnen geest can ons wel stijuen. 