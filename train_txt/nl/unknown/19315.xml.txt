 LAet ons hebben onder malcander reyne liefde soet Alsoo ons Ioannes beschrijft ghestadich Want de liefde compt van God ghenadich En die lief heeft die is wt Godt gheboren wijs en vroet En kent Godt in alle dinghen weldadich Maer die niet lief en heeft die is seer schadich En hy en kent Godt niet//want die liefde is God Dus blijft hy onuerstandich simpel en bot Gheloof en hope van ons int eynde scheyt Maer die liefde blijft ons bi tot inder eewicheyt. Maeckt reijn v sielen secht Petrus in sinen eersten brief Inden gheest door die ghehoorsamichede Tot ongheueynsde broederlijcke vrede En hebt v onder malcander hertelijcke lief Wt reijnder herten weest ghenadich mede Als wedergheboren na Christus sede Wt gheen verganckelijck, maer onuerganckelijc saet Als wt dat leuende woort Gods dat eewich staet Gheloof en hope van ons int eynde scheyt Maer die liefde blijft ons bi tot inder eewicheyt. Weest nuchteren en waket in een snel vierich ghebet Laet onder malcanderen voor alle dinghen Een bernende liefde neerstich ontspringen De liefde die doot al ons listich boos en quaet opset En si en laet ons gheen sonden volbringhen Dies wy van vruechden vrolijcken singhen Die liefde soo ons Petrus schoone vertreckt Die menichfuldicheyt der sonden bedeckt Gheloof en hope van ons int eynde scheyt Maer die liefde blijft ons bi tot inder eewicheyt. Wilt aentrecken segt Paulus de bernende liefde Gods Den bant der volcomenheyt hooch ghepresen Die allen druck en lyden doet ghenesen De hooftsomme en deynde des eewighen gebots Dat sal liefde van reynder herten wesen Met een goey conciencie na desen En een ongheueynst gheloof daer me Uan welcken wie dat dwaelt crijcht groot onure Gheloof en hope van ons int eynde scheyt. Maer die liefde blijft ons bi tot inder eewicheyt. In tribulatie verhuegen en verblijden wy Door die liefde die ons beurijt van sneuen Uan den gheest in onsen herten ghegheuen Die liefde maect ons van allen druc en vreese vry De liefde en can suchten noch beuen Door liefde worden wy seer ghedreuen In alle goede wercken God aenghenaem Als kinderen tot Gods dienst bequaem Gheloof en hope van ons int eynde scheyt Maer die liefde blijft ons bi tot inder eewicheyt. Al had ic bouen alle menschen wtnemende tael Ende met Inghelijcken tonghen sprake En dat my de liefde dan noch ghebrake So waer ick als een clinckende belle oft metael Al condt ic Propheteren met ghemake Ende wiste wel alle verborghen sake Al condich door tghelooue seer crachtich siet Berghen versetten ten baet my al niet Gheloof en hope van ons int eynde scheyt Maer die liefde blijft ons bi tot inder eewicheyt Al gaue ic mijn goet en haue den armen menschen al En liet mijn lichaem verbranden Sonder liefde comptet my alle tot schanden De liefde saechtmoedich en vriendelijc wesen sal De liefde en brengt door nijt niemant in banden Noch si en verschalckt gheen simpel verstanden De liefde haer tot gheendertijt op en blaest Die liefde niet oneerlijck en raest Gheloof en hope van ons int eynde scheyt Maer die liefde blijft ons bi tot inder eewicheyt De liefde haer niet en verbittert, si en denckt gheen quaet Uan ongherechticheden si haer mydet Ende inde waerheyt si haer seer verblijdet De liefde en soect haer seluen niet si gheeft elck goeden raet Sy hoopt ghelooft verdraecht al en lijdet De liefde tot gheender tijt en verglijdet Al hielden tonghen op en Prophecijen Kennis en wetenschap ten diuerschen tijen Gheloof en hope van ons int eynde scheyt Maer die liefde blijf ons bi tot in der eewicheyt Princhesse Christus reyne lieue wtuercoren bruyt Wilt uwen bruydegom altijt beminnen Wt gheheelder herten en wt al v sinnen En hoort altijt na zijn soet en lieffelijck gheluyt Princes met luste in v herte binnen En soect met zijn pont altijts neerstich te winnen En scheyt van zijn reijn liefde oock niet Maer alle bedrieghelijcke leere vliet Gheloof en hope van ons int eynde scheyt Maer die liefde blijft ons bi tot in der eewicheit. 