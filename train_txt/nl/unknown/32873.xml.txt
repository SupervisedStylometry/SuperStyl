 Ick ben bedroeft zeer bouen maten Als ick die werelt dus sien verblint Gods dienaers gaetmen nu behaten Diemen schuldich is datmense bemint. O dat zy die werelt niet willen volghen In het quaet dat sy stelt an, Soo is die werelt op haer verbolghen Want den goeden niet lijden can. V vrienden Heere, die moeten draeghen Haren cruys, door groot pacient, Met honger, dorst ende veele slaghen In alle lyden totten endt. Al leuen goeden hier als sotten Dat en is al gheenen breck, Soo dat die werelt haer gaet bespotten En achten haer als vuylen dreck. Sy sullent naemaels noch wel beclaeghen Alsmen van haer beschreuen vint, Die voor dwasen eertijts aensaghen Siet hoe zijn zy nu van Godt bemint Bartholomeus hoort mijn ghewaeghen Was een van den twaelf die Christus sant Het Euangelye heeft hy ghedraeghen, Seer wijdt, en verre in Indien lant Aldaer soo preeckte hy Gods gebeden En bekeerde veel volckx ras, Hy vestrueerde daer dit afgoden Want hy daer toe ghesonden was. Het is daer in die landen gebleecken Die menschen waren alzoo versodt Dat sy metten Duuel ginghen spreecken Door eenen beelt haren afgodt. Als Bartholomeus daer was gecomen Ende reysde alzoo die landen om, Soo is den afgodt zijn spraeck benomen Ende hy alsdoen geworden stom, Gods cracht was in desen Dienaer des Heeren Het volck verwonderden bouen meer Tot een ander afgodt deden zy haer keeren Om soo aen hem te soecken raet Den duyuel sprack door desen monden Dat daer een Dienaer des Heeren quam Die vonden oppersten Godt daer was ghesonden Den welcken haer den spraeck benam. Voorts sprack den vyant met grooter schromen Weet dat hy witte cleren draecht, Bidt hem dat hy alhier niet wil comen Op dat hy my oock niet en versaecht Ick zal v voorts claerlijcken thoonen Hoe dat ghy hem zeer wel kennen zult Hy is van aensicht zeer wit en schoone En zijnen hayr is swert ghekrult. Het is nu gheleden sessentwintich iaren Dat hy zijn schoenen noyt verandert heeft Sijn stem is als een trompette claren Gods Engelen dienen hem zeer beleeft. Hy aenbadt zijnen Godt met ghebogen knijen Hondertmael sâ€™daechs ende des nachs aen Hierom als ghy hem coemt te sien, Bidt hem dat hy toch wil van ons gaen. Sy vonden hem zoo haer was ghewesen Want hy ginck daer int openbaer Alle de siecken maeckte hy genesen Oock die metten vyant beseten waer. Als haren Coninck dit quam te weten Hy ginck al by den Apostel ras, Mits zynen dochter was oock beseten Die Vartholomeus terstont ghenas. Desen Coninck al om te bethoonen Sijn beleetheyt voor desen weldaet, Met veel cleynoyen woude hy hem loonen Maer den Apostel heeftse al versmaet. Seer wijsselyck ginck hy voort spreecken Het was hem om gheen rijcdom te doen Het gheloof in Christo, ginck hy hem preecken En tot het doopsel moste hy hem spoen Haren afgodt Astaroth die is gebroocken Ende den Coninck die is bekeert, Des Conincks broeder geeft dit ghewroocken Om dat zyn Godt was ghedestrueert. Hy dede door zynen boosen willen, Bartholomeus vanghen, ende voor hem staen Syn huyt dede hy van zijn lichaem villen Hier na zo deedmen hem zijn hooft afslaen. Heeft Bartholomeus zijn vel ghegeuen. Om Christus wille, wt liefden groot Laet ons oock alzoo schicken te leuen, Dat wy by hem comen nae onsen doot. 