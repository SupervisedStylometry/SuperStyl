 SEght ons vrienden vanden Heer, Die u jonstigh is soo seer, Die hy door sijn gheesten Heeft ghenoot ter feesten Van het nieuw gheboren Lam, Doen 't den mensch verlossen quam. Seght ons all' doch, jonck en oudt, Wat gh' in Bethleem hebt aenschout, Wilt ons doch verclaren, Wat u is ervaren, Deylt ons med' u wonder vreught, Dat wy met u zijn verheucht. In de midden van den nacht, Doen wy 'tsamen hielen wacht Over onse schapen, Als de Vorsten slapen, Is ghesonden Gods ghesant Tot ons, Herders, op het landt. Doen heeft ons Gods licht vervaert, Daer den nacht van was verclaert: Maer den Gheest des Heeren, Die sijn comst quam leeren, All' ons, vrees in corten tijdt Heeft verkeert in groot jolijt. Doen hy ons broght die bly maer, En ghetuyghde openbaer Dat hy was gheboren, Die ons, all' verloren, Sou ghenadich uyt den noodt Gaen verlossen door sijn doodt. Seer veel gheesten doen tot hem Zijn ghedaelt, met helle stem Glorie die God songhen, Dat ons herten spronghen, Die den mensch, recht van ghemoedt, Wenschten vred' in 't hoochste goedt. Doen zijn wy met blijschap saen All' naer Betlheem ras ghegaen, Daer w' in doeckskens vonden Een kleyn kindt ghewonden, Op een weynich hoys gheleyt, In een kribb' dat lagh ghespreyt. Voor die krib de Moeder sat, Die het kindt ter aerd' aenbadt, Ons ghemeyne Moeder 'Bad aen onsen broeder, Die sy ons maeght heeft ghebaert Daer wy all' door zijn bewaert. Haren Bruygom stemmich seer Met haer knielde voor den Heer, En wy all' te gader Quamen doen wat nader, En aenbaden 't samen 't kindt, Dat hel, aerd' en hemel dient. Ieder sich doen droencken sagh Aen 't kleyn kindt, dat daer soo lagh, Voor twee stomme dieren, Die men sagh als vieren Die teer lekens van den Heer, Die van kouw doen beefden seer. Maer hoe seer doen ons ghemoedt Was vervreucht in 't hoochste goedt, Is niet uyt te spreken, Want daer toe ontbreken Ons de tonghen en 't verstandt, Ick laet staen den liefdes brandt. Self doch dan bevroeien gaet. Ons jolijt, groot boven maet, Om in vreucht te swemmen, En met luyde stemmen Godt met ons te loven all', Die ons nu verlossen sal. 