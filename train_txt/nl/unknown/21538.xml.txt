 O Heer wilt Syon ontfermen U lieue ghetrouwe bruyt Aenhoort doch al haer kermen En wiltse verlossen wt De handen van haer wederparty O Heere God der Goden Uerlost ons en maect ons bly. Ghylieden die den Heere Uan herten beminnet bloot Wilt haten dat boose seere Dat teghen die siele stoot Want die Heere die bewaert seer wel Die sielen zijnder knechten Uan der hant der booser ghequel. Den gherechtighen is op ghegaen Een licht int duyster claer Want hy is vanden slaep op ghestaen En verresen vander doot voorwaer Hier om wilt maken groot den Heer Ghy alle die verlichtet zijt Uan Christus rechte leer. O Heer hoe langhe wilt ghy heele U aensicht verberghende zijn Want daer zijnder so vele Die teghen ons spouwen fenijn O Heere die versmaetheyt aenhoort Uan alle die v na volghen Die sy draghen al om v woort. O Heere wy hebben verlanghen Al na v eewich rijck Wilt ons ghebet ontfanghen Die tot v roepen al ghelijck O Heer wilt senden uwen gheest Op dat hy mach vertroosten Die v verwachten minst ende meest. Prijst den Heere syne knechten Ghy die zijn welbehaghen doet Want die Heere sal den oprechten Seer ghenadelick en soet Hantieren en vertroosten fijn En niet goets en sal ghebreken Die sonder smette leuende zijn. Wel den volcke tot allen daghen Diens die Heere een God is Want die Heere heeft goet behaghen Aen alle zijn knechten expres Maer aen den Goddeloosen fel Sal hy die wrake betalen En doodense met eewich ghequel. Loeft den Heere o Ierusalem Syon prijst dijnen God groot Die v bekeert heeft door zijnder stem En door zijn ghenade bloot Ende heeft v oock eewich beurijt Dus willet hem aenbeden En louen en prijsen tot alder tijt. 