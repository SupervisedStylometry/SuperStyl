 DEr Philistijnen stam//quam Te velde euen gram Teghen d Israelijten Metten Ruese Goliath Die was van Gath//de selue trat Israel te verwijten Tghene dat haer missat. Israel was beureest//meest Aensiende desen gheest Die haer daghelijcks quelde Wel veertich daghen lanck Met zijnen sanck//en riep vry vranck Slady my wten velde Wy zijn in v bedwanck. Dauid op eenen dach//lach Daer hy den Ruese sach Tvolck sprack, wie hem can dwinghen Sal sConincks swagher zijn Door sulck ghepijn//zijn dochter fijn Sal hem de Coninck bringhen Voor desen Philistijn. Dauid hoorde tgheset//net En vraechdet driemael bet Eliab dat verstaende Verbolch door haet en nijt En sprack, ghy zijt//om v iolijt Herwaerts comen gaende Aensiende desen strijt. Dauid sprack door den noot//groot Want hem Saul ontboot Niemant laet zijn hert keeren Om dit schimpich versmaen Weest onbelaen//v knecht sal gaen Inden name des Heeren Den Philistijn verslaen. Saul sprack in dat saysoen//coen Dat condy niet ghedoen Den Rues cloeck van affeyre Is van zijn ioncheyt an Een orloochs man//die strijden can Dauid sprack Leeu en Beyre Ick eertijts wel verwan. De Coninck op dat pas//ras Gaf Dauid zijn harnas En tsweert op zijnder zijden Doen stont Dauid bedroeft Hy heeft vertoeft//soot wel behoeft En sprack aldus te strijden En heb ick noyt gheproeft. Steenen hy inden sack//stack Al meer dan hem ghebrack Sijn slinger hy aenueerde En ginck vrymoedich voort Den Rues aen boort//die wert verstoort Met vloecken hy hem weerde Dus vielen sy discoort. Nu coemt herwaerts tot my//ghy Verschueren wil ick dy Werpen dijn vleesch den dieren En voghelen opt velt Sprack dese helt//gheheel onstelt Dauid reyn van manieren Heeft hem daer op vertelt. Nu ghy v met een sweert//weert En schilt, so ghy aenveert So coom ick inden name Des Heeren Sebaoth Israels Godt//die ghy bespot Heden wert v lichame Spijse der dieren lot. Dus quam den Rues daer heen//treen En dacht Dauid tontleen Maer Dauid liep hem teghen Na des Conincx beuel Met tslingher spel//tverginck seer wel Goliath wert versleghen Lof Godt van Israel. De meeste diemen int lant//vant Wierp Dauid daer int zant Ses ellen was zijn mate Eer Dauid (dit ghelooft) Afhieu zijn hooft//noch wert berooft Der Philistijnen sate So heeftse Godt verdooft. Der Philistijnen zaet//quaet Wert seer desolaet Doen sy Goliath saghen Verslaghen inden strijt Elck liep subijt//twas meer dan tijt Dauid heeft met ghedraghen Het hooft tot haren spijt. Het hooft dat hy afsloech//vroech Hy totten Coninck droech Daer na creech hy met pijnen Sconincx dochter schoon Tot zijnen loon//voor dien persoon Noch hondert Philistijnen Moest hy den Coninck doon. Prince door v aduijs//wijs Creech Dauid daer den prijs De Heyden hy tracteerde Dat Saul heeft gheseyt Mijn maiesteyt//wert hem bereyt Israel triumpheerde Met grooter heerlicheyt. 