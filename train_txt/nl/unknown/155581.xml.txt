 CHristus ghenae verheven Is wonder costelijck, En laet hem niet beneven Vermenghen in dit leven Dit tijtlijck wil zijn rijck. Soo men in de ghenade Wil wesen onghedeelt, Soo moet men vro en spade, Hindernissen ghestade Mijden hier op der eert. Gheen menschen troost wilt soecken: Maer wilt blijven alleen, In Godt die sal u cloecken, Al gaen die menschen vloecken V naem, en acht dier gheen. Tis maer een corte tijde Dat ghy verstooten zijt, Sijt inwendich seer blijde, In Godt ghebenedijde, En vroom maeckt u ten strijt. Int ent wil ickt besluyten Hoopt alleen op den Heer En laet u hoop niet buyten Op dat ghy niet raeckt uyten Van die ghenae vol eer. 