 O Heylich eewich Godt, O Godt van Sabaoch, O Heere der heyrkrachten, Ghy sijt mijn deel, mijn lot, Mijn lief, mijn hert, en t’slot, Van alle mijn gedachten. O eewich vader mijn, O eewich vaders schijn, O heylich Geest vol minne! O schoon wesen divijn, Dry in personen fijn, Een van natuer en sinne. Maer soo u wesen reen, Dryvuldich is en een, Soo is mijn hert driecantich: T’is voor u Godtheyt cleen, Maer ick geef u alleen, O Heere triumphantich. De gantsche werelt wijt, Den Hemel die’r omrijt, Kan t’herte niet versajen: Hoe bly, hoe groot jolijt, Hoe soet, hoe langen tijt, Ten can ons al niet pajen. Ront is de werelt saen, T’hert heeft dry punten aen, Hoe soud’ sy dat toch vullen; Neen, neen ick laetse gaen, Sy sullen al mis staen Die haer beminnen sullen. Kompt schoon Dryvuldicheyt Mijn hert is u bereyt, Dry sal in dry wel passen: Maer vult mijn ydelheyt Met gratie planteyt, Doet my in deuchden wassen. Oock vol onreynicheyt, En sonden vuylicheyt, Vol stof ben ick, en asschen: Komt vaders heylicheyt, Komt Christi suyverheyt, Komt H. Geest my wasschen. Wasche toch mijn siele schoon, En maeckt mijn hert den throon Om u Heer te logeren: Op dat ick eens ydoon Mach winnen s’Hemels croon En eewich jubileren. 