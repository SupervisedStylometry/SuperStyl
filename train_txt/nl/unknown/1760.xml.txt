 WIe wil hooren singhen Van eenen Timmerman Van eender borchgrauinnen Hoe si haer lief ghewan Die heeren seyden wellecome timmerman Ghi zijt ons waerste gast Ghy sult noch tauont hangen Aen eenen boom staet vast. Waer om so sal ic hangen Ic en ben ia gheen dief. dat herte van minnen iongen liue heeft een schoon vrou seer lief. Sal ic noch tauont hangen. Aen eenen boom staet vast. versincken moeten die wortelen Verbarnen moet den bast Dat vernam een vrouwe. Eens groten lantsheren wijf. si dede haer paerdeken sadelen Al om des timmermans lijf Doen si haer paerdeken | ghesadelt had Haer sporen had aenghedaen So was den timmerman. Ter leederen opghegaen Nv hoort ghi heeren alle Quaem die borchgrauinne voor v beddeken staen Soudyse helsen ende cussen Oft soudise laten gaen Quaem mi die borchgrauinne Voor mijn beddeken staen Ic soudese helsen ende cussen Ende vriendelijck ontfaen Soudijse helsen ende cussen Ende vriendelijck ontfaen so en heeft dese timmerman. Niet al te veel misdaen Coemt af coemt af goet timmerman V is verbeden v lijf | dat heeft gedaen een vrouwe Eens grooten lansheren wijf. Heuet dat gedaen een vrouwe Eens groot lantsheeren wijf God houdse in haerder eeren Ende mi mijn ionghe lijf Hi wranck van sinen handen Een gouden vingherlijn dat gaf hy haer teenen pande Si hadde behouden zijn lijf 