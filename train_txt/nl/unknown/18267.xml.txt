 Rijst wt den slape, die sijt beswaert, verblijt u in desen gulden tijt. Mars is verjaegt met sine standaert, verstroyt u nu strijt, twist, haet en nijt. Lof God, int hoochste ghebenedijt, tot elken keere; den peys playsant is nu int lant, loeft God den Heere. Ghy Heeren en Wet der Stadt eerbaer, alle cooplieden en schutters me, wilt triumpheren en vieren claer, voor twist ist nu al peys en vre; wilt locht op springhen en rueren u le, gheeft God de eere; den peys playsant is nu int lant, loeft God den Heere. Alle ambachten en consten jent en die met sorghen sijt bevaen, al heeft ons benauden tijt gheschent, ick hope het wordt seer haest ghedaen; wilt vroolyck sijn en druck afstaen, alsoo ick leere; den peys playsant is nu int lant, loeft God den Heere. Ghy gulden der rhetorijcken soet, met blyden schijn wilt vrolijck sijn, druck van u doet, maect eenen moet, doer Gods ghenade twordt noch al sijn; wilt fray hoveren en drincken den wijn, vrij van verseere; den peys playsant is nu int lant, loeft God den Heere. Wilt danckelijk nemen alsoot betaemt, ghy Edel Heeren, ons slecht voorstel van Tviolierken wt jonsten versaemt, die tuwen dienst niet en syn rebel; verjaecht is nu snel doorloghe fel, dies vruecht vermeere; den peys playsant is nu int lant, loeft God den Heere. 