 Arghe Winter ghy zijt cout, Vergangen is ons tgroene wout, Vergangen zijn ons die louerkens die ander heyden Die louerkens ander heyden staen, Daer op singt die Nachtegale Van Minnen singt ons Die fiere Nachtegale. Tsauonts als ick slapen ghae Vinde ick mijn Bedde alleene staen Daer op so rust die fiere Nachtegale. Tsmorgens, als ick op stae, Ende ick my wel gheciert hae, So compt Mijn Lief, Ende biet my goeden morgen. Goeden morghen wil ic wel voorwaer, Ick seg vrou maecht bint op v haer, Met rode gout, Ende met groene zijde. En ghinck voor ick volchde nae Sy brocht my daer een Schaecbert nae In elcke hant, Twee Dobbelsteenen Sy leydt het Schaeckbert opt velt Die dobbelen wil die bringhet Ghelt Anders mach hy wel tso heyme blijuen. 