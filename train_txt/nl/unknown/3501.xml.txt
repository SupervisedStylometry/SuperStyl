 DOor een inwendighen brant Groeyt t' gheen dat was ghesaeyt Als doen lieffde wert gheplant Die noch is onghemaeyt Waerom ick ben ontpaeyt Want sulcx een Minnaer schaeyt Dat hy siet // winnet niet Voordeel yet // maer verdriet T' lieffdragent hert deurraeyt. In het schoone Aemstels pleyn Weet ick een Nimphe soet Die door t' vrientlijck wesen reyn My hout in haer behoet Alleen door lieffdes gloet Die hert / sin en ghemoet Hout ghevaen // seer belaen D' edel graen // nu voortaen My haer trou Minnen doet. Als ick d'eenichste aenschou Inwendich thert verheucht Op Hop' oft sy eenmael wou Mijn treuren maken vreucht Dees suyverlijcke Ieucht Verdient het deur haer deucht Nimphe schoon // seer ydoon V persoon // is den loon Die ghy my jonnen meucht. D'aensien van des hemels licht Doet my waerschouwing veel Dat ick op haer die my sticht Moet dencken int gheheel Als d'uytvercoren deel En mijn Lusthofs prieel Waer ick knaep // lust in raep Soeten slaep // mijn lieff schaep Is Liefflijck als Canneel. Och of ghy my gonstich waert Cypria eel Goddin Dat dees mijne Nimph vermaert Veranderde haer sin Door u trouherte min Liet Lieffde groeyen in Tsoet lichaem // seer bequaem Aenghenaem // sonder blaem Waer my sulck goet ghewin. Die den Goden hebt beheert Door Lieffde menichfout Eenmael nu ten dienste keert Van dien diet u vertrout Door schichten fijn van Gout So dat zijn hop' vast bout Op een waerd'// Nimph vermaerd' Seer expaerd'// opter Aerd'/ Die hy in waerden hout. Al ist mijn Princesse ach Dat ick claech over ou Liefdde door my doet tgheclach Die vast is ende trou Iae wenst dat mijn Iongvrou Lieffdragent blyven wou Int gheduer // van Natuer Reyn en puer // senden d'uer Die ons beyd' troosten sou. 