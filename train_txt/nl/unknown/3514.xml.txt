 ICk weet in swerelts pleyn Een overschoone greyn Die my hout ghevanghen Sy isser alleyn Mijns levens claer fonteyn Daer ick op hop' ghemeyn Met soo grooten verlanghen. Van haer te zijn absent Is my een groot torment Sy my wel can ghenesen Hart en sinnen verblent Die zijn heel tot haer ghewent Mocht ick altijt ontrent By de Alderliefste wesen. Ick hope dat wel gaet Met mijn maechdelijck zaet Die ick niet mach spreken Gheeft AEolus my baet En Neptunus dat toestaet So sal door den soeten praet Van reyn Lieffde niet ontbreken. Het schoone Aertrijck siet Scheyt ons alleene niet Beyde van malcandren De woede zee die biet Hare cracht tot mijn verdriet Maer alst eens recht gheschiet Salt wel wedrom verandren. Princesse vol eer Waert ghy by my opt meer Daer soud' Lieffde blijcken Schoon Goddinnetgen teer Ghy zijt die ick begheer Neemt van my doch gheen affkeer Laet reyn Lieffde niet beswijcken. 