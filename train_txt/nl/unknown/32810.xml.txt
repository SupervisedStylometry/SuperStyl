 GHeen tonghen, Maghet klaer, Noch Enghels verstandt, En kan uwen lof noch prijs Van uw' deughden openbaer Spreken, doe bystandt, O Maria Maghtet wijs: Gheeft mijn tonghe macht Dat ick met alle kracht Mocht singhen oock met vreught Vwe alder hande deught. Want Moeder ende Maeght, Ongheschent zijt ghy In het baren voor en naer, Hebt Iesum seer behaeght Met eene siel' bly, Als ghy blijdschap hebt voorwaer Verspreydt over al, Vw' deught sonder ghetal, Ghy sijt ghebenedijdt Onder vrouwen t'allen tijt. Het duyvlesche ghespuys Gy Maghet verjaeght; Want den sondaer armen mensch Met sware sonden confuys Maeckt dat hy bejaeght Heer Iesum sijnen wensch: Verweckt tot berouw, Maria stercke vrouw, Den sondaer alsoo groot Staet ghy by in sijnen noot. In s'wereldtsche tonneel Sijt ghy een peirel schoon, Blinckt als eenen diamant, Verlicht de wereldt geheel, Sijt voor Iesus throon Een lamp die gedurich brandt; Sijt een Maghet puer, Van d'engelsche natuer, De croon der Maeghden fijn, Onbevlecht van sonden reyn. In't hemelsche gebiedt (O Maghet plaisand) Wordt de glori' heel volmaeckt, Die d'engelen geschiedt, Blijdschap abondant, Droefheydt wordt daer heel versaeckt. t'Isser al ghenucht, Men hoorter kerm noch sucht, Daer ghy Maria zijt, Want het wort daer al verblijt. Oorlof edel Princes, Ghy sijt goedertier, Want ons hulpe doch ghemeen Sijt ghy in ons proces, Doet ons dit plaisier, Dat Heer Iesus ons verleen Hier gratie sterck In allen ons bewerck, Ten hemel goede succes, Hierom bidden wy Princes. 