 INt goede vroet, Men moet zijn onghestoort, Tgheloof is goet, Wt 'sHeeren Gheest en Woordt Ghecomen voort: Dewijl het dan goet is, Wijs men behoort Daer in te zijn ghewis Seer overvloet In ons woonachtigh zy, Ter zielen spoet, In aller wijsheydt vry, Dat Woordt Christi, T'is onses herten licht Daer sonder wy En hebben gheen ghesicht. Diemen ghelooft, Die moetmen roepen aen, Christus ons Hooft Moetmen aenbidden saen, Door schrifts vermaen, Reyn, suyver, onbesmit, Moetmen verstaen, En weten wat m'aenbidt. Wt een geheel Hert men ghelooven moet, T' bysonder deel, van ons Gheloofs behoedt, Gaet vleesch en bloedt Wijt boven zijn verstandt, Hoe Christus soet, Godts Soon is, ons Heylant. Soeckt inde Schrift, Want sy van hem ghetuyght, T'is gheen vergift, Gheen gift men uyt haer suyght, Wel die hem buyght Aen dese pese recht, En daer nae buyght Sijn leven, als Gods knecht Elck sondigh doen Wt onverstant begint, Daert herte koen Is doncker en verblint, Vleeschlijck ghesint, Men siet op Gods ghebodt Niet, maer bemint Wellusten boven Godt. Maer daer het zaedt, Gods woort, int herte blijft Gheen zond' oft quaet En wast daer, noch beklijft: 'sHeeren Gheest drijft Dat soo Godvruchtigh Man, Godt inghelijft, Niet sondighen en kan. Om zijn Gods vriendt, O Mensch van in u jeught, Verstandich dient Den Heer, in hem verheught, In weldoen meught Ghy traegh zijn noch bedroeft, Siet, inder deught V wetenheyt behoeft In weten maet Moet zijn, dus weest bereyt, En Manlijck staet, Om niet te zijn verleydt, Want vol schalckheyt Waeyt nu veel Menschen leer, Goet onderscheydt Behoeft u des te meer. Dus en weest int Verstant niet kints doch, maer Slecht als een kindt In boosheyt openbaer, Ghesichte klaer Des herten dient ons wel, Om volghen naer Den Heer in zijn bevel. Laet bidden stil Ons den hooghsten Princier, Nae synen wil, Dat hy zijn wijsheyt stier In ons, om hier Te zijn int goede wijs, Recht, goedertier, Tot sijnen lof en prijs. 