 O Maeght der Maeghden kroone Maria weest ghegroet, Klaer als de Sonne schoone, Ghy zijt vol gracy soet Deur u ons de deucht toevloet, Want ghy hebt met diep ootmoet Ghebaert ons 't hoochste goet. Den Heer is met u reyne, O vrucht des werelts wijt! O troost bare Fonteyne, Ghy zijt ghebenedijt: Want noyt mensch tot gheender tijt Was soo salich als ghy zijt: Deur u zijn wy bevrijdt. Ghedanckt, ghelooft, ghepresen, Moet zijn den weerden pandt, V vrucht reyn uyt ghelesen, Iesus u kindt playsant, Heeft ontdaen den helschen bandt Deur sijn machtighe handt. Helpt ons in ons Vader-landt. Maria hooch gheborene Wt Koninck Davids saet, Laet ons toch niet verloren Ghy zijt ons toeverlaet Siet, wy zijn hier desolaet En vervult met alle quaet, O ras comt ons te baet, Lof Moeder der ghenaden Sy u in't aertsche dal: Wee hen die u versmaden, Ghy ketters valsch ghetal: Wilt ons toch bevrijden al Van der ketters boos gheschal, En van den helschen val. 