 Comt aen vriendin, comt aen ghetre'en Den alderschoonsten Mey ist hier te ge'en: Wy hebben hem voor u ontfaen T'is eenen Mey daer Christus heeft gehangen aen. Wat Mensch die hier in droefheyt leeft, Die desen Mey oprechtelick aencleeft Van synen druck, en t'sherten gal Wort hy seer lichtelick bevrijt in't aertsche dal. Hoe ymant t'Cruyce meer bemint Hoe hy Godts liefd' in hem oock meer bevint: En wie oock t'Cruys in't herte plant Hoe dat eens menschens hope wast meer abundant. Men heeft dit soo niet te bedien, Men siet het daghelickx ghenoech gheschien Godt is by hem, in't midden in, Die tot het Cruyce Christi droeght een pure min. Dat desen Mey soo crachtigh is En moet u gheven gheen verwondernis, Met Christus bloedt is hy besproeyt Daerom ist dat op hem den nest der deugden groeyt. Lof maeckt dat t'Cruyce t'allen ty In't diepste van u herte ghegreffet sy, Het sal u hert aendoen een deught Waer me ghy maeken sult, van druck een waere vreught. 