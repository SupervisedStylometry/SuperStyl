 Een zeer vruchtbaer geloue, wensch ick dijn Mijn zeer hart grondelijcke suster fijn ghy die in uwen Jonckheyt zijt gecomen In des heren gemeent, v met den vromen Vereenicht hebt eenen lichaem te zijn Nu godt wilt ons stercken op dit termijn Ick hoor v begeerte groot om een liet by my is doch weynich wijsheyts aensiet. Ick moet op des Heeren goetheyt nu dencken En daer door den iuecht tot stichtinghe wat schencken Dat sullen sy hoop ick, doch singen niet Dan dattet tot stichtighe en godts prijs gheschiet Die Jonckheyt is seer geneghen tot vruecht En tot des werelts lusten en genuecht, Maer sy sal vergaen na Johannes leere hierom hebt v lust in die wet des heeren Dach ende nacht aenhoort, o ionghe ieucht, Op dat ghy v vruchten voort brengt in duecht Wilt Dauid zijn eersten Psalm verstaen Wel hem seyt hy, wilt hier doch acht op slaen Die niet en gaet inden raet der godloosen Noch treet op den wech der Sondaers oft boosen, Noch sit byden spotters hoort dit vermaen Die sal in gods vrese wel blijuen staen. Dat sy haer vruchten sullen brengen voort Tot haerder rechter tijt seyt Dauid hoort Mijn lieue suster wilt doch hier op ramen Oock die met Christus hem noch wil versamen Die moeten aenmercken des heren woort Om recht te beginnen de niewe herboort Daer gelt nu geen wet, noch besnodenisse claer Dan een nieu creatuer tis openbaer Int doopsel begrauen na Paulus reden Indien dat wy zijn sonder hant besneden Door die aflegginge der sonden swaer Dat wy nu Godt vroom dienen allegader Jacobus een Apostel hoort die sprect Den rechten gods dienst dat hy ons ontdect Den armen in haren noot te besoecken Is den rechten gods dienst, heeft hy gesproken Ende hen te houden heel onbeulect Van dese werelt so seyt hy perfect. O ionghe Juecht hier nu toch wel op let, Dat ghy v hier mocht houden onbesmet Van dese werelt, wilt toch hier na pogen V liet haer houerdy groot, en lust der oogen O iuecht v sinnen daer niet op en set Maer laet v licht,hier in doch lichten bet. Josyas den coninc weerdich veel prijs Jonck van Jaren maer nochtans ghelesen heel wijs Doen hy hadde ghehoort dat wetboeck Heeft hy hem daer nae siet also bewesen Als dat hy in zijnen verstant was grijs Maer Esau gaf veel om en cleyne spijs. Siet dees twe Jonghelingen schelen veel Die sotheyt van Esau blijct toch geheel O ioncheyt verstaet toch mijnen verhalen Ghy mocht wel verstandich worden of dwalen Hierom soect die wijsheyt het schoon iuweel Op dat in Godes rijck mach zijn v deel Siet Jacobs dochter die verloor haer eer, Om dat si heeft gheuolget haer begeer En wilde die dochters des lants aenschouwen Waer wt bloetstorting quam en oock veel rouwen Aenmerct toch die dochter van Jeptha meer Goede exempelen dienen ons seer. Weest nu godt beuolen op dese tijt Ic groet v hier mede waer dat ghy zijt, Dit slecht vermaen neemt van my in waerden Ende laet ons den heer doch hier op aerden Recht soecken dat is ons sielen profijt Nu beueel ick v Godt ghebenedijt. 