 PAulus dat wtuercoren vat Hy sach in sweerelts heyr Wel op ghy borgers van Syon der stadt Stelt v vromelick ter weyr Hier en gaet ons gheen slapen aen Ick sie die valsche weerelt Met alle onse vianden staen. Wel op alle Gods ruyters knechten Siet dat ghy v vromelick weert De weerelt coemt ons beuechten Grijpt Gods woort dat tweesnijdende sweert Om v vianden me te slaen Wie totten eynde vroom sal blijuen Die sal goeden loon ontfaen. Paulus met alle Gods knechten fijn Waer in sidy dus wel ghemoet Wilt onder my Weerelt gheuanghen zijn En leuen na vleesch en bloet Ick sal v gheuen der wellusten spel Met grooter schatten en rijcdommen Sal ick v dienen seer wel Hoe souden wy ons gheuanghen gheuen Wy en zijn noch niet veruaert Wy verbeyden een ander leuen Beloeft door Christum vermaert Hy gheeft ons zijn knechten goeden moet En daer toe noch gheschoncken Sijn costelicke dierbare bloet. Syon laet af v vermeten Of ick sal v bestormen seer fel Ghy wert van my verbeten Door persequeren en veruolghen snel En dat nv met menich valsch engien Sal ick v gaen beschieten Ghy en sult my niet connen ontulien Weerelt laet af v rasen Met al v quaet nijdich ghespuys Wy kennen seer wel v blasen Met al v valsch abuys Te vergheefs toocht ghy aen ons v cracht Christus ons alder Heere Heeft benomen v macht. Syon ghy hoopken cleene U vianden zijn een groot ghetal Ick en bestorme v niet alleene U vianden zijn oock binnen v ouer al Ghy en contse al ghekennen niet Maer comet so ick meene Ick sal v bringhen int verdriet. Hoort mijn poorters van S y Die int ghelooue zijt gheplant Wilt v haestelick ten strijde spoen En blijft in mijns woorts verstant Totten tijt van den hemelschen vader beset Dan sal ick in mijn heerlicheyt comen Ende v lieden dan doen ontset. 