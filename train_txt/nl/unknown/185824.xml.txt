 Ontwaeckt nu Israel, doet op u ooren, Wilt hooren nae der Propheten stem: Die ons langhen tijt was belooft te vooren Die is nu gheboren in Bethlehem Zoo ons die Schriftuer tuycht van hem Soos al hy wesen ons middelaer: Wilt vreucht bedryven, Mannen ende wijven, Al in dat soete nieuwe Iaer. Een sterre wt Iacob is op gheresen Soo ons Balam heeft ghepropheteert: Abrahams gheloofte is gheschiet door desen, Ons Salichmaker is ghedescendeert, Den dach die Symeon heeft begheert Die is nu ghecomen, noyt blyder maer: Wilt vreuchden rapen, ghy Christen schapen, Al in dat soete nieuwe Iaer. Den bant van Adam is nu ghebroken Vrede wert vercondicht over al aertrijck Daer ons Ioannes af heeft ghesproken, Is nu ghecomen tot aller tijt Wt liefden geworden mensch, ons ghelijck Om ons te verlossen alle gaer Wilt hem aencleven, om zijn woort te beleven Al in dat soete nieuwe Iaer. Ierusalem wilt u verblijden Ghy dochter van Syon, laet droefheyt staen: Ons Salichmaker is nu ten tijden Gheboren nae der Scriftueren vermaen, Die Herderkens hebben die bootschap ontfaen Dat licht schijnt inde werelt claer Wilt hem aenbeden met vrolijckheden Al in dat soete nieuwe Iaer. Ghy heydenen, wilt nu ontwaken, Want dat woort is vleesch geworden rechte voort, Ende wilt den ouden Adam versaken Want dat woort is Godt, ende Godt is dat woort Door hem geheel comt ons confoort, Door niemant anders, alsoo voorwaer Wilt hem aencleven, om zijn woort te beleven Al in dat soete nieuwe Iaer. Prince der Acoleyen, dit is u gheschoncken Al van de Broeders, liefde is t’fundament, Nu laet Godts woort in u herte voncken, T’welck vanden vade ris neder ghesent: Ghecomen wt der Hemelen tent, Om ons te verlossen allegaer: Dus wilt hem loven, die daer was verschoven Al in dat soete nieuwe Iaer. 