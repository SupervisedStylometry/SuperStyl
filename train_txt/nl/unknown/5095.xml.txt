 AEnhoort een liet ghy Adams zaet Siet dat ghy hem niet na en gaet Waer volcht christi ghepresen En doet altijt na zijnen raet, So suldy salich wesen. Wat vanden vleesche is ghebaert Dats vleesch, so ons Christus verclaert Also wy moghen hooren O menschen bedwingt uwen aert Wort wten gheest ghebooren. Want vleeschelijck ghesint te zijn Dats Gods viantschap, hoort wel mijn Menschen neemt dit voor ooghen Weet dat wy in alsulcken schijn Godt niet behaghen en moghen. Die vleeschelijck zijn so men vint Die zijn oock vleeschelijck ghesint Men leest van deser saken Een vleeschelijck mensch is so verblint, Godts gheest can hy niet smaken. De wijsheyt Godts, so wy verstaen In gheen quaetwillige siel en wil gaen Noch in gheen lichaem mede Dat der sonden is onderdaen Hierom staet na den vrede. Tboec der wijsheyt geeft claer bediet Dat Godts geest den geueynsden vliet, Dus wilt na Petrus segghen Gheueynstheyt en list, nu ter tijt Beginnen af te legghen. Trect wt den ouden mensch onclaer Met zijn quaey wercken allegaer En wilt daer niet op slapen Doet aen den nieuwen mensch eerbaer, Die nae Godt is gheschapen. Legt af die onreynicheyt nu En van alle boosheyt weest schu Wilt v hart niet verharden Met sachtmoedicheyt laet in v Godts woort gheplantet werden. O menschen al hoort dit bediet Ontfangt wt liefden doch dit liet Want liefde dedet dichten En dat wt sulcken een meyningen siet Oft yemant mochte stichten. 