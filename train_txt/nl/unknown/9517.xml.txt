 DE Bruydegom vernam De stem, die tot hem quam, Van sijn gheliefde Bruyt tot dwalingen bekoort, Dies riep over-luydt dit troostelijcke woort: O Schoone! weet je 't niet? Gaet henen en besiet Het rechte schapen spoor; en uwe Geyten Weydt, Al waer der Herd'ren Choor de Tenten heeft gespreyt. O mijn, o mijn Vriendin! Swart swack in uwen sin, Met recht ick u ghelijck by Peerde schoon en sterck, In Pharoos Waghen-rijck, om mijn ghenaden-werck. Het gheen is in 't gesight, En daer de schoonte light Vw' wangen, uwen hals, ick lieflijck heylich maeck Het schoonste schoon, van als is u een eygen saeck. Doch hoe verciert ghy zijt, Soo sal noch metter tijt V Ciersel hippelen, ghelijck het reyne Gout, Met Silv're stippelen veel stralich wert beschout. Wy Vader, Soon en Geest, Die van u zijn gheneest, Wy sullen u met Goud en Silver rood en wit, Gelijck een Nieu-getroud', gaen stellen in 't besit. 