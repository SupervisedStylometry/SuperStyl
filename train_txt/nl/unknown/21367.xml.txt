 GEnade en vrede van godt den vader Door Christum onsen Heer Wensch ick v vrienden seer Dat wy mogen comen nader Die waerheyt altijt meer Die waerheyt altijt meer Want Gods begheer, is een ghemeente ghepresen, Die moet voor hem onstraffelijck wesen Also wy in die Schriftuere lesen Laet ons toch soecken Christus eer. Die mensch die was van god geschapen Tot goede wercken hoort Maer Adam die verloort Christus die brocht ons weder wapen Dat swaert des gheests zijn woort, Dat swaert des gheests zijn woort Die nieu herboort, nae zijn wel behagen, So hy die menschen hier wil draghen Die int ghemoede niet vertragen Maer vierich houden goet accoort. Dit gelt ons oock het eeuwich leuen Och vrienden wel verstaet Wie na den vleesch voort gaet Die moet steruen so daer staet geschreuen Romeynen acht dit vaet Romeynen acht dit vaet Schout vroech en laet, al dat v mach besmitten So wie verwint salt al besitten Hier naemaels worden met die witten Ghecleet och vrienden schout het quaet. Die niet volstandich blijft En van dat goede went Haer naeckt so groot torment So den Apostel Paulus beschrijft Viers wreetheyt dit bekent Viers wreetheyt dit bekent Och vrienden ient, wilt hierom stijf aenhouden, Op Christum uwen gront wilt bouwen Die liefde laet toch niet vercouwen So sult ghy blincken in des hemels tent Te blencken eewich, of te lijden Vrienden verstaet dit bloot Het onderscheyt is so groot Hierom so laet ons vromelijck strijden En zijn sonder aenstoot En zijn sonder aenstoot Vrienden die doot is vleeschelijc van sinnen Also wy in die Schriftuere vinnen, Elck reynicht hem toch wel van binnen Hebt acht op die voor seyde noot. Die heer moet eewich zijn ghepresen Die daer tot onsen profijt, In den aenghenamen tijt Sijnen wech ons wt genaden heeft gewesen Elck wandel die met vlijt Elck wandel die met vlijt Wy zijn beurijt, nu laten wy ons wachten Na eenicheyt en liefde trachten Wel toe sien door des heeren crachten Oft men wert den goeden schat weder quijt Die liefde moet hier in ons branden Nae Petrus bedien, En wort toch niet lau in dees tien Maer rechten op die slappe handen Ende die losse knien, Ende die losse knien Wilt toch wt sien, tot godt om oly lopen Sijn gracy dit staet nu noch oopen Na desen tijt en baet geen roepen So dal daer geen ghenade gheschien. Die sonder oly zijn gheuonden Merct die parabel aen Hoe is het haer ghegaen Wy lesen dat die wijs daer buyten stonden Die duere was toe ghedaen Die duere was toe ghedaen Christus vermaen, sprack niet van haer quade seden. Dan sy gheen Oly nae zijn reeden, En hadden als die ander deden, Hierom laet ons niet ledich staen. Wilt dit parabel wel door lesen Van dat huys schoon gheuaecht, Den duyuel wt gheiaecht Om dat het leedich was, v'staet wel desen Theeft Satan wel behaecht Theeft Satan wel behaecht Vrij onuersaecht, is hy met seuen in gecomen, Die woninghe weder in ghenomen, hierom en weest geen onuruchtbare bomen V huys also toch niet en vaecht. Maer wilt het toch van binnen wel vercieren, Wt v gheloof toont duecht Vruchtbaer te zijn v vuecht In alderley Godtsalighe manieren Bermherticheyt doet met vruecht Bermherticheyt doet met vruecht Soo ghy vermuecht, doet goet aen alle lijden, Aen alle menschen sonder mijden Oock aen alle die gene die v benijden al ist dat het vleesch zijn leet noch huecht O vader wilt tot uwen wegen stueren Die toch soo veer zijn, Van uwen weghen fijn Als hemel en aerde nae die schriftuere O mensch besiet wel dijn O mensch besiet wel dijn Op dit termijn, wilt heer v gracy geuen Dat wy nae uwen wille leuen Van uwen geest worden ghedreuen Want daer gelt toch geen geueynsde schijn Hier mede wil ick v Godt beuelen Bidt toch voor mijn met vliet Ick groet v met dit liet En hoop dat ghy ter eeren gods sult quelen Van Christum wijcken niet Van Christum wijcken niet Want eewich verdriet ghenaeckte ons te samen Eer dat wy tot Christum quamen Hierom en laet ons hem niet schamen Want ons ghenade is gheschiet. 