 LAet ons den Heere gaen singhen een lof Wy Adams stof//en laten nv niet of Als verlaten wy huys en hof Godt die salt ons weder gheuen En hierna dat eewich leuen Dus laet ons zijn al sonder vreesen Met eendrachtighe liefde excelent Doort gheloof geprent//ghy die Christum bekent Blijft volstantich totten endt Soo sult ghy salich wesen. Och broeders weest nv al verblijt Al indit crijt//het naect eenen soeten tijt Soo wie Christum belijt Uoor Princen ende Heeren Gods lof ter eeren Die sal Christus weder belyen Hier bouen by sinen hemelschen vaer Daer hy sidt eenpaer//als een warachtich middelaer Hy vertroost zijn volck tis claer Tot allen tijen. Dus en wijct doch niet al van die rechte baen Maer dringt voort aen//ghy sult v noch versaen Al is dat vlees belaen Drijft wech sine lusten En wilt daer niet op rusten Oft ghy sout v nieuwe cleet besmitten Siet dat ghy die weerelt verwint Als een Gods kint//en die nieu herboorte vint Die hem alsoo versint Die salt al besitten. Desen pat die is ons al voor heen Uan Christum getreen//en al die hem beleen Die quamen oock in ween Tot allen daghen Tis Gods behaghen Den Meester en den knecht ghelijck te wesen Dus wilt v lijden blydelijck ontfaen En weest niet belaen//tsal hier haest zijn gedaen Haer dreyghen en slaen En wiltse niet vreesen. Wy betrouwen op v o crachtighe Heer Dat ghy nemmermeer//sult nemen eenen keer Die op v betrouwen seer En quamen noyt in sneuen Noch beschaempt ghebleuen Al gaet ons die weerelt seer blameren En achten ons leuen raserij Als verleyders sy//ghy sullet anders vinden vry Uerstaet mijn woorden bly Inden grooten dach des Heeren. O Christe Iesu onsen bruydegom ervaert Uwe bruyt bewaert//si wort soo seer beswaert Uoor uwen Uader dit verclaert Uercort onse daghen Onsen last helpt draghen Uwe iock doet ons hert versoeten O crachtighe Heer al van virtuyt Uerciert uwe Bruyt//als een getrouwe spruyt O Bruydegom compt wt Wilt ons ontmoeten. Op den berch van Syon soo stelt v begheert Daer den soon Gods eert//met zijn volc triumpheert Al die hier waren verneert Die hebben verwonnen Die weerelt verslonnen Nv sullen si eewelijck iubileren Al byden Uader inden troon Met sinen lieuen soon//die hem beleden schoon Die gheeft hy daer die croon Na alle haer begheren. Uerhoept na uwe beloefde stadt Ick vermaen v dat//dringt door den enghen padt Als is hy nau en glat Godt die sallen wel beslechten Stelt v te vechten En verwint tot allen vren Maeckt v totten strijde bereyt Sucht ende schreyt//twort v te voren gheseyt Soeckt ghy v salicheyt Ghy moetet eerst besueren. Ioos vander hauen schinckt v dit Liet Wt liefden bediet//daer hi lach in swaer verdriet Hy en vergat zijn vrienden niet Oock in zijn ghebeden Bedacht hy die leden Die daer loopen achter lande U doch van valsche leer onthout Gods woorden betrout//dat eewich is aenschout Ende blijft doch vast ghebout Soo en compt ghy niet tot schanden. 