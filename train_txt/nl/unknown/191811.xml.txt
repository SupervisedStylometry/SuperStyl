 WIlt nu verjubeleren Den Coninck geeft consent De stadt te repareren, Van den Heydens gheschent, V ghevanckenis ent Rijst uyt Babels benouwen Nae Jerusalem went En wilt den Tempel bouwen. Ghy die syt opghetoghen, Soeckt doch den rechten gront Doet u beste vermoghen Ghy Hoofden t'aller stont, Ende wilt met den mont 't Volck tot den arbeyt stouwen, Woeckert wel met u pont Wilt soo den Tempel bouwen. Laet ons eendrachtich paren. Maeckt dat den vrede wast Niemant wil hem beswaren Draeght geern uws naesten last, Elck voegh hem selven vast Als steenen wel behouwen Die in de mueren past wilt soo den Tempel bouwen. Comt oock met kalcke spoedich Onghevalscht wel ghebrant De liefde overvloedich Is den volcomen bant Daer men met bint en spant Die steenen in de vouwen Dat gheeft de mueren stant Wilt soo den Tempel bouwen wilt doch met goe manieren Vlijtich wat ghy vermeught Den Tempel gaen vercieren Schoon inwendich met deucht, En dat ghy van u jeucht In deuchden mocht vertrouwen Sonder verdriet met vreucht, Wilt soo den Tempel bouwen. Costelijck sonder mincken, Stelt u gheloof ten thoon Latet met vreuchden blincken Als den ghenaden Throon, Blinckt als de Arcke schoon Becleet als met den gouwen Int eynde leyt de Croon, Wilt soo den Tempel bouwen. Laet oock gheensins gebreken V Lampen Oly daer Wilt u Lichten ontsteecken, In desen Tempel claer, Set op den Candelaer Voor Mannen ende Vrouwen Licht vry int openbaer Wilt so den Tempel bouwen. 'T vyer laet gestadich branden In desen Tempel net Elck brenght syn offerhanden Met herten onbesmet Dat u Godt onbeset Ghenadich mach aenschouwen Hout vast aen int ghebet Wilt so den Tempel bouwen. Vroom rechtveerdige zeden Houtmen daer met aendacht Die Borghers zijn in vreden In liefden met eendracht O Borghers hout goe wacht Laet liefde niet vercouwen Elck wil met volder cracht Den Tempel helpen bouwen. Oft yemant haet mocht dragen In onvrede vertist Betert u alle daghen Aenmerckt des Satans list Die door haet, nijt en twist, Can veel onrusten brouwen Hier in gheen tijt verquist wilt soo den Tempel bouwen. wilt doch met eernste mercken Wat door den twist ghebeurt, Ghy twisters met u wercken Hebt ghy van een ghescheurt Den Tempel dat betruert Laet u dat vry berouwen Dat vervallen op muert Wilt soo den Tempel bouwen. Ontsiet u niet te schamen V Regeringe onwijs Wilt de Schaepkens versamen Verstroyt door quaedt advijs, Ende gheeft Godt den prijs, Soo sal hy u bedouwen In vreden wilt propijs Den Tempel helpen bouwen. Gy wachters cloeck van sinnen V op de Veste stelt Bewaert u Borghers binnen Stelt u voor haer int velt Strijt voor haer als een Helt, Den moet laet niet verflouwen V hayren syn ghetelt Wilt soo den Tempel bouwen. Die u willen beletten Te bouwen aldermeest Wilt u teghen haer setten Met het sweert in den gheest Voor dat ghecroonde beest Des Draecks veninich spouwen En weest doch niet bevreest Wilt so den Tempel bouwen. Wilt so de stadt gaen stichten Al op des Berghers plaen Datse elck een mach stichten Diese van ver sien staen Op dat de Heydens saen V grijpen by de mouwen En willen met u gaen Wilt so den Tempel bouwen" Princen met schoone Croonen Wilt het doch vaten plat Dochteren ende Soonen Des Conincx vande stadt, Sijnen verholen schat, Die sal hy u betrouwen Blijft op den rechten padt Wilt so den Tempel bouwen. 