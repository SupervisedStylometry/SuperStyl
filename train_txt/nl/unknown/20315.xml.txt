 ICk heb een schip der minnen Seer lustich toe gheboudt, Wel betimmert van binnen, Beset met dennen houdt. Soldaten en Crijsknechten, Daer ick op ben vertroudt, Om onder my te vechten, Int Amoreuse woudt. Pallas is Admierale, En Mars mijn Governeur. Cupido Ghenerale: Hoogh-bootsman is doleur. Mijn stierman is loyesse: Mijn schipper is faweur. Mijn liefste is matresse, En ick self serviteur. Rust toe hoogh-bootsman coene, Rust toe mijn schip met hast, Met een zeyl vermilioene, Van roode neemt de mast. De spriet neemt vanden groene, De kabels purper vast, Soo draeght de liefste coene, Die my troost alst haer past. Drie Anckers int balance, Brenght vry te boort met vreught. Het eerste noemt constance: Het tweede eer en deught. Het derde goet en haven, Ghenoech tot mijn gheneucht, Dat my de Goden gaven, Daer toe mijn Ionghe jeught. Drie slanghen opt voor-onder Ghestelt int water-pas, Ghelaen met vier en donder, Teghen de rovers ras, Op dat ick mijn vyanden (Die met een boos opstel, My gheern brachten te schanden) Mach brenghen int ghequel. Basuynen en trompetten, Maect drie, van claer crijstal, Daerop speelt de sonnetten Die ick u segghen sal. Wilt hier op triumpheren, En singhen met gheschal, Dat wy niet en begeeren, Dan de liefst’ boven al. Een vlagh end’ een baniere Stelt op de spriet playsant, Verdeelt in zijn quartieren Een Aren, en Leeuw valiant. Een swane sonder croone In d’mids stelt triumphant, Die ick tot mijn beloone Creegh, uyt des Keysers hant. Stelt oock Cupid’nis stralen Rontom der vlagghen cant. Een velt van groen doet malen, Tot lust mijns Vaders-lant: Mijn adwijs laet niet veylen, Op dat elck sy becant, Dat wy met lusten zeylen Al nae vrou Venus strant. Ballast mijn schip met liefde: Met trouw becleedt het wandt, Op hoop oft my gheriefde De schoonste van het landt. Victali zy patiency: Municy scherp verstandt, De lose, deligency, En mijn hert haer constant. Nu wel aen, coragieus Los t’Ancker, om ghewin Laet varen mijn schip amoreus De wilde zeewaert in, Om een die ick beminne Met hert, ghemoet, en sin. Och wist toch mijn vrindinne Op wat pas dat ick vin. Loef op om ons vertroosten, Loef bet de zuyder zy, De wint waeyt uyt den oosten, Hy valt ons heel perty. Een mist van quae rapoorte En newel van beny Verdonckert mijn confoorte, En maeckt de zee onvry. Valsheyt en jalousie, Die comen ons aen boort. Suspiti en invye Maken ons seyl discoort. Zeylt op naer het zuydoosten, Soeckt daer haven of poort, Daer woontse, die my troosten Can, en mach met accoort. Laet my eens climmen ind’ mars, En eens noordwaerts uyt sien, My dunckt ick hoor al vant advars Hoveren, k’weet niet wien: Het is de Nachtegale, My lust te horen dien, Wat voor de laeste male Mijn lief my sal ontbien. 