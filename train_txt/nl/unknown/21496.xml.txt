 LAet ons gaen verblijden Christen menschen goet Met Iesus besnijden Dalder eelste bloet Hebt goeden moet En leuet sonder vare Wat dat ghy doet Met desen nieuwen iare. Wie sou droeuich wesen In desen blijen tijt Want wy zijn ghenesen Uan dallendich ghekrijt Denghelen maken iolijt Met een groote schare Dus vrolick zijt Met desen nieuwen iare Om ons by te komen Dat alder edelste greyn Ons menscheyt aenghenomen Heeft hy in dit pleyn Wy wetent nv certeyn Het blijct int openbare Dat kindeken cleyn Met desen nieuwen iare. Den dach schijnt nv seer schoone Den nacht heeft ghedaen Wt des hemels throone Hebben wy een kint ontfaen Laet ons tot hem gaen Ten valt ons niet sware Uan stonden aen Met desen nieuwen iare. In Bethlehem gheboren Uindy hem terstont Dry Coninghen wtuercoren Custent aen synen mont Want die fellen hont Herodes volcht hem nare Door practijcken en vont Met desen nieuwen iare. Princen en eel heeren In dit eertsche dal Helpt ons dit kindeken eeren Een Coninck bouen al So moghen wy tgheschal Hooren van Dauids schare Hoe dat wesen sal Met desen nieuwen iare. 