 SChriftuere doet ons weten Dat het seer qualijck staet, Daer Rechters noch Propheten En zijn, noch goeden raet, Het volck wordt onghemeten Woest, wildt, en obstinaet. Wy lesen, alsoo langhe Iosua heeft gheleeft, Dat Israel soo stranghe Den Heere ghedient heeft, Maer hebben met den ganghe Naer sijn doot seer ghesneeft. Hoewel haer Godt verleende Rechters, s'en wilden die Niet hooren, als versteende In haer afgoderije Soo dat haer Godt vercleende Onder haer wederpartije. Debora sanck te deghen Ten tijde van Barack, Dat volck ginck cromme weghen: Noch in haer Liedt sy sprack, Eer ick quam opghesteghen, Aen Boeren het ghebrack. Boeren en Arbeyders In s'Heeren oogst seer groot, Herders onrechte weyders Die uytdeelen s'Gheest broot, Goe voorganghers en leyders Behoeuen wy ter noot. Christus lichaem en Kercke, Nae Gods heylich opset, Moet wassen als de stercke Al in verliefde, met Handreyckingh, nae den wercke, Van elck bysonder let. In dit gheestich beslauen Zijn veel diensten eerbaer, En oock diuersche gauen, Maer eenen Heer is daer, En eenen Gheest, te lauen Dat lichaem Christi claer. Maar Satan seer verdrietich En vertoorent, uyt nijdt, Vyerighe pijlen schichtich In desen laetsten tijdt, Soeckt te verderuen nietich S'lichaems wasdom profijt. Hy die ten allen wijlen Als Leeuw rondtom ons gaet, Schiet nu, als den subtijlen, Met heymelijcken haet, Oock onder ander pijlen Met achterclap seer quaet. Meest s'Heeren Dienaren Die bouwen aen het huys, Die soeckt hy te beswaren En te maken confuys: En die in de Wet waren Leden soo menich cruys. Moses wel van weerde, En Gods Prophete vry, Die't volcx welvaert begheerde, En soo vyerich stondt by, Daer en was op Aerde Gheen Mensch gheplaeght, als hy. Ieremias met schande Brochte sijn daghen toe, T'volck in den gantschen Lande Keef teghen hem: maer hoe Nijdich met onverstande, Want sy waren hem moe. Ten gaet niet alst behoorde Daer men de liefde mist, Men leefter in discoorde, Want haet die verweckt twist, En twist vele ghestoorde, Gods vrede alsoo verquist. Dus o Broeders manierich Laet ons tot elcken keer Onse Voorstanders vyerich Lief hebben, veel te meer Om haer werck, goedertierich Dat sy doen in den Heer. Want wat een vyerich poghen Der Galaten men leest Sy hadden uytghetoghen, Hadt moghelijck gheweest, Al voor Paulum, haer ooghen, Wt liefde die gheneest. Want soo wy nu doen suchten Ons Ackerlieden, welck Sullen dan zijn haer vruchten Te ghenieten voor elck, Dus Herders mochten duchten Voor onse bitter melck. Voor strijdt soudije ontfanghen Ondanck, smaet en verdriet, Wie soud' nae sulcx verlanghen? O Broeders, dit insiet, Schickt nae Gods woordt u ganghen, End' en verachtse niet. Dobbel eere gheuen Laet ons, en volghen naer Ons voorganghers verheuen Ons onderwerpen haer, En vreedsaem met haer leuen, Elck neem hem hier in waer. En laet ons haer niet maken Suchtich, onwillich, mat, Maer dat sy vreuchdich waken Ouer ons zielen, dat Wy soo t'samen gheraken In Gods Rijck ende stadt. 