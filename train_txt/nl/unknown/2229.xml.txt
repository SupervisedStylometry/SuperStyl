 LAest als ick int Bosch ginck dralen, Omden soeten Voghel sanck: Op mijn beste t'achterhalen, Met mijn boersche Harder sanck, Quam die moeder van die min, Met een dobbel loose sin, Met een soete valsche reden Haren soon by my besteden. Alles wat ghy wilt bedinghen Seyde zy, is u ghejont, Soo ghy mijn cleyn Kindt leert singhen T'gheen ghy op die fluyte condt. T'was al wel: ick leerde t'Kint, T'geen men hedendaechs noch vint, Van die Goden, van haer leven, In ons Harder-boeck beschreven. Hoe dat Pan op seven Biesen Ongelijck met was bepleckt, Die verscheyden toon elck bliesen Een nieuw deuntjen heeft verweckt, Hoe dat Aristaeus street Met Lyaeo tot zijn leet Of de giften van die Bijen Meer dan wijn ons mocht Verblijen. Maer dit en mocht al niet baten, T'boefken ginck zijn oude ganck, Woudmen hem wat leeren praten, T'speelde stracx een ander ranck, Altijt had hy in den mont, Hoe de liefd het hert doorwont: Altijd had hy iet te spreecken Van zijns moeders loose treecken. In die plaets van op te segghen Zijne lesse, quam hy my Selfs een minne les voorlegghen, Dies hy van zijn les was vry Nu en weet ick anders niet Als van t'soete min verdriet, Nu heb ick het al vergeten, Dat ick eertijts plach te weten. Vaert dan wel o Velt-goddin, Vaert dan wel o soet gheslacht, Coridon wil gaen beginnen T'gheen hy noyt en hadd' ghedacht, T'is al wat ick singh of baer, Galathea voor en naer: In dus strenghe minnaers wetten Heeft een kindt my connen setten. 