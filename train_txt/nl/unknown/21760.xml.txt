 RIcht my, Heer, na mijn recht: Want ick mijn wegen slecht Bewandel met een vroom gemoet Op Godt staet mijn vertrouwen, Hy sal my so vast houwen Dat my niet struyck'len sal de voet. * O Heer versoecke my End' ondertaste vry Off ick met valsheyt ommegae Bekoor mijn hert' end' nieren In allerley manieren, End' goed' acht op mijn wandel slae. * Want dijn gunst end' weldaet My eewelijcken staet Voor d'ooghen claer end' int ghesicht. Ick hebbe mynen handel, End' allen mynen wandel Nae dyne waerheyt steed's ghericht. * Ick hebbe noyt gheleeft Met t'volck dat hem begheeft Tot loghentael end' valschen schijn. Ick wil met dien niet treden Die onder hare leden Bedeckt end' dobbelhertich zijn. * Ick schroom' end' hebb' een haet Van al t'gheselschap quaet Dat sick tot boosheyt heeft ghewendt: Dies will' ick niet verkeeren Met lie'en die Godt niet eeren End' dien zijn naem is onbekent. * Ick wasch' myn' handen reyn So ick't van herten meyn' In onschult suyuer ende claer, Dies sal ick comen treden Met offers end' ghebeden Voor dynen heylighsten autaer. * Op dat mijn hert' end' mont Dijn lofsang make kondt Met heller stemmen end' gheklanck, End' dyne wonderwercken Die sick vry laten mercken Vertelle dy tot lof end' danck. * Ick muur met herten kuys De stede van dijn huys Daer sick dijn goetheyt openbaert: Ick houd' in grooter weerden Die woonstadt hier op eerden Daer sick dijn heerlijckheyt verclaert. * Laet mijn siel inden loop Met der sondaren hoop O Heer niet werden opgheraept. Noch mijn onschuldig leuen, Met't volck die haer begheuen Tot bloet vergieten, zijn betraept. * Want in haer wreede handt Steeckt boosheydt allerhandt Die hun de gheest altijts bedenckt. De vuyst wert hun bestreken End' d'ooghen gants besteken Met giften diemen steed's hun schenckt. * Maer ick sal my altoos Afkeeren van het boos' End' steed's met vroomheyt ommegaen O Heer, mits dijn ghenaden Verlost my vanden quaden. Ontferm dy mijns: end' neemt my aen. * Die wyl' mijn voeten staen Nu op de rechte baen Wel vast end' vry van allen noot. So wil ick God den Heere Oock gheuen prijs end' eere Voor menichten van volcken groot. 