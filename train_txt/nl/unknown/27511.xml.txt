 GHy Bataviers wilt nemen acht, Vuyt wiens gheslachte // ghy zijt ghebracht, BATTVS alsoo was hy gheheten, SALANDERS broeder wel bedacht, Den welcken placht // te wonen sacht, Bouen Hongarien, te weten, In twist en onvreden gheseten, Dies ginghen dees Broeders vermeden, Te soecken t'eylant vanden Rijn, Dits hoort mijn // d'afcomts fijn // en moet zijn Holnederlant, Dus bruyct verstant // sonder verheffen, Siet waer ghy bent // accordeert jent // nae t'slants naem effen. Menich oude Roomsche Cronijck, Seght autentijck // dat uyt duytsch-rijck, Neerlanders waren d'vroomste knechten, Snel, cloeck, wacker, lanckmoech gelijck, Deen geen beswijck // daer van sach blijck, Keyser OTTO GALBA,, int vechten, Die sy dienden als een oprechten, Waren bemint strijdt me te slechten, By Keysers, Coninghen altijt, Weest verblijt // doet u vlijt // die noch zijt // Bataviers vroom, Looflick in room // wilt trimpheren, Maer u verneert // so accordeert // ghy nae t'slants leeren, Des werelts vreucht is nae verdriet, Diet wel in siet // t'sy hoet gheschiet, Hoogh gheacht sal Godt verstoren. Doet wel, peynst om nederheyt yet, Soeckt geen ghebiet // maer als knecht vliet, Denckt ick ben Batavier geboren, Als verdreuen // maer niet verloren, Die oyt de versmaetheyt vercoren, Wonachtigh nederich // ende laech, Godts behaech // dt ic jaech // en na vraech, sonder pracht al, Sulck een die sal // na zijn met vreden, Die verneert snel // doet godts wil wel // en na t'slants seden. Leeft als een Geestlick Batavier, Volcht de manier // van CHRISTO fier, Soo overtreft ghy d'ou Romeynen, Die in hem selfs glorieert hier, Is verdwaelt schier // door sulck bestier, Van CHTRISTO t'hooft der Capiteynen, Want Godt sticht zijn kerck op den cleynen, Roept den nedrigen, en den reynen, Van herten, ghebroocken van geest, Hy geneest minst en meest // somen leeft // door t'geloof heel, Wert bequaem eel // te strijen goe strijden, Die hem verneert // doet soo God leert // na schrifts belyden. Een recht Batavische ghenoot, Heeft een strijt groot // te strijden bloot, Tegen die den mensch haest beclemmen, t'Welck zijn syn eygen lusten snoot, Sathan is doot // dies dees in sloot, Die dickmaels mits t'vleysch bouen swemmen, Metten den geest moet hy die betemmen, Ontfangen door Godts ware stemmen, Als dese strijt nu is volbrocht, Hy wort socht // wel bedocht, en gebrocht, in Gods rijck t'loon, Met triumph schoon // sidt ghy in waerden, Al sulcken helt // by Godt meest gelt // als den vermaerden. 