 DAvid met soet gheluyt Seer gheestigh ongemeten, Vermaent des Heeren Bruydt Haer volck hier te vergheten Broeders wy weten Hoe eenmael Abraham Wt zijn Vaderlandt quam, Daer 't volck gheseten Was, in afgoderien, Dit moet een mael gheschien. Meer hebben dus ghedaen Als gasten op der Aerden, Zijn eenmael uytghegaen, En bleven met volheerden, Want sy begheerden Veel beteren rijckdom, Wilden niet wederom Het eerste aenveerden, Om dan van nieus te vlien, Ten mach maer eens gheschien. Tijdt hadden zy vry wijdt Maer daer toe gheen gheneghen, Tis al ghenoegh den tijdt Misbruyckt, soo Heydens pleghen Op sondaers weghen En mach men gaen niet meer, Hebt ghy daer eens afkeer Ghedaen te deghen, Blijft vast wildy bedien, Ten mach maer eens gheschien. Soude men in ghedwael By valsche Godsdienst blijcken, En weder hondertmael Daer scheyden van oft wijcken, Men sou ghelijcken Honderdtmael hondt, en Sogh, Daer eens te veel is, doch T'gheloof afwijcken, Gods ziel behaeght niet dien, T'en mach niet eens gheschien. Can hondertmael een Man Van valsche Godsdienst scheyden, Die hondertmael niet van Een Christen wort een Heyden, Laet u verleyden Niet met sulck onverstant, Tis teghen Christus, want Die handt uytspreyden, Hier aenden ploegh, t'omsien En mach niet eens gheschien. Eens scheyden is ghenoegh Van swerelts boose paden, Eens handt slaen aenden ploegh, En blijven wort gheraden, Met den ghestaden Christen vercoren hoop, Doend' eenen rechten loop In der ghenaden, T'welck met gheen losse knien Noch kreupel mach gheschien. Al dreayde om en om De Werelt, en al vielen De berghen al, oft som In Zee, daer golven crielen, Voor gheen vernielen Niet Gods ghemeent en vreest, Want Godt met zijnen gheest Ia metter zielen Herder, eenigh in drien, Laet haer niet quaets geschien. Siet Gods Ghemeent eerbaer Is teghen alle winden Eenen vasten pilaer Der waerheyt, soo wy vinden, Binden, ontbinden, Die macht met 'sHeeren woordt Heeft sy, dit gheldt oock voort Hier boven in den Hemel, nae dese tijen Dit moet oock soo gheschien. Niemant mach hem dees macht Aentrecken int bysonder, Of yemant schoon veracht Een volck daer hy is onder, Daer teghen wonder Al by zijn selven dicht, T'wijse Mans huys niet licht Vreest sulcken donder, Want gheenen val noch glien, En sal hem doch gheschien. In Asien wel eer Ghemeenten, soo wy lesen, Dwaelden wel grof en seer, Maer t'wert haer aenghewesen, En om ghenesen Tijdt van boete verleent, Ghy zijt gheen Gods ghemeent, Tot gheen van desen Gheseyt, wy niet bespien, Soo men nu hoort gheschien. Maer of yemant betrout Op eenigh brief gheschreven, Dien sy selfs heeft ghebout, En meent daer mede gheven S'Heeren verheven Ghemeente haer afscheyt, Of gheen te wesen seyt, Wat is bedreven Met sulcx, datmen belien Mach ydel int gheschien. T'heeft gantsch geen fundament, Een Ghemeent uyt te roeyen Met ban, sonder ontrent Ander Ghemeenten moeyen, Hoe sal doch groeyen Des plantigh sonder Godt? Tis meer, oft wel soo bot, Weert af te snoeyen, Als 'sHeeren recht verbien, Ten mach soo niet gheschien. Des wedersprekers mont Stoptmen noch, zijnde binnen, Vermaents' om zijn ghesont, Maer canmer niet aen winnen, Men straft uyt minnen Diemen voor Ketter houdt, Daer nae men dese schout, Sonder beginnen Onnut disputigh strien, Ten mach niet meer gheschien. Al die dus uytgaen bloot, Ghenoemt zijn Antechristen, Och of sy schaemtigh root Bekenden dat zy misten, En of sy wisten Noch, datmen scheyden vry Niet mach, om yet wat sy, Men moet die twisten Oft ergheren, vermien, Dit moet altijds gheschien. De waerheyt men bevecht, Verlaetmen 'sGheests vereente, En van Gods huys noch seght, Ghy zijt gheen Gods Ghemeente, Al het ghesteente Staend' op den hoecksteen schoon, Onder al 'sHemels throon Doetmen verkleente, En oock den Heere, wien Moet eeuwigh lof gheschien. Mijn volck gaet uyt van haer En mijdt alsoo haer sonden, Dat is van Babel, daer De secten zijn bevonden, Maer die ghebonden Staen in der liefden bandt, Inghelijsten gheplant, Vast in't begronden Op Christum, meer gheen vlien, Noch scheyden mach gheschien. Want Gods Ghemeente soet En is noch noyt gheweken, Maer wanneer hant oft voet Is ergerlijck ghebleken, Nae Christi spreken, Snijdt af, met droef ghedoogh, En d'ergherlijcke oogh Heefts' uytghesteken, Want uytsteken, afsnien, Moet ordentlijck gheschien. Hier toe elck Christen ledt, Moet helpen, ten betame, Op dat reyn sonder smet Oft rimpel zy 'tLichame In 'sHeeren name Wtvaghen, en doen wech Wie quaet is, nae 't ghesegh Des Schrifts bequaeme, MAer self uytgaen, oft vlien, En mach gheen tijdt gheschien. Door Christum, die seer vast Can zijn Ghemeente stellen, Verwint zy alle last, En die de waerheyt quellen, Mambres ghesellen, Corah en zijn aenhanck, Dees vallen al te kranck, Poorten der Hellen Behoefte niet t'ontsien, Haer sal wel troost gheschien. Want haren Prins en hooft Sal altijdt by haer blijven, Om datse hem ghelooft, Met zijnen Gheest gherijven, Leyden, en drijven In alle waerheyt hier: Sy sal oock goedertier Saligh beklijven, En eeuwigh haer verblien. Amen, dat moet gheschien. 