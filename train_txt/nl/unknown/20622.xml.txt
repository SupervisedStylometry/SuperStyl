 ICk sucht/ ick claghe/ Ick loop/ick jaghe Maer droef gevaer//volght my stedts naer/ Door Venus laghe/ Die met een plaghe My pijnicht swaer//door een eerbaer Schoone Goddinne In mijnen sinnen/ Die ick beminne/ Waer me ick winne Laes! anders niet//dan swaer verdriet. Dees maeght verheven Wilt my begeven Des t'herte mijn//dat is vol pijn/ Ick plach te leven Bly/sonder sneven/ En oock te zijn//haer lief allijn: Dick-mael met lusten/ Den brant wy blusten/ In't groen wy rusten Daer ick haer kusten Maer nu heylaes!//sterf ick bynaes. Mijn ooghen leken/ T'hert dunckt my breken Als ick verhael//hoe menich mael Dat ick ter weken Haer placht te spreken: Maer nu betaelt//ick't met dees quael/ T'hert cost sy spijsen/ En verjolijsen/ Ick moet haer prijsen/ En eer bewijsen Dit t'hert verlicht//met haer ghesicht. Schoon Nymph ghepresen Om u/door desen Dees pijn ick ly//maer mocht ick by V noch eens wesen Ick waer ghenesen En t'waer voor my//een leven bly: Gheen ws ghelijcken In Rethorijcken/ En schoon musijcken/ Droefheyt moet wijcken Sonder respijt // daer ghy lief zijt. Heylaes! ick houwe Mijn hert vol rouwe/ D' welck blijft doorwoont// comt lief terstont Schenckt my u trouwe/ O schoon Ionck-vrouwe Biet my den mont//maeckt my ghesont/ Princers vercoren Wilt my verhoren Ick hop' als voren Noch vreucht t'orboren Want liefde soet//noch hopen doet. 