 ICk roepe u Hemels vader aen, Vertroost ons in dit lijden, En wilt ons in den noot bystaen, Van alle quaet bevrijden. Want den vyant, aen elcken cant, Die is bevaen met nijden, O Godt vaillant, biedt ons de hant, En helpt ons strijden. Dat selue dat int paradijs Heeft ghemaeckt goot onvrede, T'verderf des Heeren werck propijs, Wt nijdt wast dat hy't dede, Listich bedocht, Eua ghebrocht Tot twijffelmoedichede, Dat hy versocht, Heeft sy ghewrocht, Adam oock mede. Aldus quaemen sy in de doot Door leughenachtich dichten, En alle menschen heeft hy bloot Ghewent als arm wichten Met groot ghewelt, hy hem nu stelt, Schiet sijn pijlen oft schichten, Hoe hy ons quelt, o goeden Helt Wilt ons verlichten Daer nae heeft hy Cain verweckt, Sijn Broeder te vermoorden, Die beter was dan hy perfeckt, Met alsoo luttel woorden, Dat volck onvroet, tot haer behoet, NoÃ« oock niet en hoorden, Van te doen boet, maer den Suntvloet Quam, en versmoorden. Den Sodomitschen boosen aert Quelde Loth goedertieren, En Gods Enghelen hoogh vermaert Die Loth soude logieren: Sy quaemen mal met groot ghetal, En wildense schoffieren: Godt straftese al, die haer soo qual, Met peck en vyeren. Dat was Israel groot verdriet, Dat den strijdt quam van binnen, Daer tot dat Satanas wel riet Door vleeschelijcke sinnen, Korach, Dathan ende Abiram Ginghen oproer beginnen: Gods tooren gram, dat volck wech nam, Dat men sach dinnen. De vier hondert Propheten Baal Sy deden groote schade, En brochten Israel in dwael, En in Gods onghenade: Elias snel, was by haer wel Ghescholden als de quade, Die Israel, verwerrede fel Door sijnen dade. Den Man Gods die van Iuda ginck, Nae Bethel propheteren, Van Godt hy een beuel ontfinck, Ghy sult niet wederkeeren Door desen pat, noch water nat, Gheen broot sult ghy begheeren: Hy ouertradt dat, en quam rat In groot verseeren. Eenen Prophete uyt der stadt Reedt hem nae op de weghen, Daer hy onder een Eycke sat, Heeft hy hem in ghecreghen: Ick ben, sprack hy, soo wel als ghy Een Prophete te deghen, Een Enghel vry, sprack keert met my, Hy stondt niet teghen. Doe hy tot den Prophete stem Aen tafel was gheseten, Soo quam des Heeren woorde tot hem Doe hy hadde gh'eten Al van dat broodt, dat Godt verboodt, Soo liet hy hem dat weten, Van eenen Leeu groot, sult ghy in noot Doot zijn ghebeten. Den Leeu daer Petrus af vermelt Gaet om ons sonder falen, Die hem niet cloeck teghen en stelt, Die brenght hy tot schandalen: Want hy verleyt, veel volcx planteyt, Die van den weghe dwalen: Blijft in waerheyt, goeden arbeyt Sal Godt betalen. Met Caleb wilt in ouderdom Vercloecken en verfraeyen, Laet teghen alle stormen vrom En laet u niet bewaeyen: Blijft op den voet, der waerheyt soet, Laet u soo licht niet paeyen, Wat dat men doet, t'zy quaet oft goet, Dat sal men maeyen. Paulus dede een schoon vermaen Tot d'Ouders van Ephesen, Hoe dat nae sijn afscheydt sou gaen, Dat heeft hy wel bewesen, Dat Mannen daer, verkeert onclaer Opstaen souden nae desen, Op dat sy gaer, trocken tot haer Gods volck ghepresen. Och Heere, doet wel aen Zioen, Wilt opbouwen haer mueren, Datter gheen Vossen schade en doen, Noch rancken en verscheuren, T'is nu den tijt, met cleen jolijt Datter veel moeten treuren, Door s'Duyvels nijdt, crijghen wy strijdt Met groot versteuren. Princelijck Godt, eeuwich en recht, Helpt Zion t'veldt behouwen, Sy wordt aen alle zijden belecht Van haer diese benouwen, Dees Weerelts Godt, met al sijn rodt, Doet Zion nu veel rouwen, Sy wordt bespot, datse u ghebodt Houdt sonder flouwen. 