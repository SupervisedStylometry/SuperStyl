 O Godt wilt my helpen bewaeren Mijn cranck ghezicht, K'en ben in't zien niet wel hervaeren, Noch vast ghesticht: Al willen d'ooghen op dese weghen Heel tot u syn; De ydelheydt die compt my teghen Met haeren schyn. Hierom eer dat ick die aenschauwe In my ghemoet, Sijt my behulpich, en ghetrouwe Met alder spoet; Leght uwe handen op mijn ooghen Van nu seer dicht, Soo en sal sy haer niet vertooghen In mijn ghezicht. Ick weet dat sy mijn ziel is schaedigh Tot alle stondt; En dat sy is gheheel verraedich, Tot s'herten grondt: Sy doet vertooghen hier beneden Voor yder claer, Dat sy is vol van soeticheden Eeuwich een paer. Door dit vertooch hoe menich zielen Heeft sy verraen; Die sy aldus quam te vernielen In't s'werelts baen: Als ick aen d'ydelheyts bemercken Dit can bevroen, Ick mach my wel hier teghen stercken Door u toe doen. Lof als my d'ydelheydt compt terghen Wanneer dat sy; Wilt beed'mijn ooghen wel verberghen Van alle sy: K'sal dan met d'ooghen mijnder herten U heel aenzien, En d'ydelheydt met al haer perten Volcommigh vlien. 