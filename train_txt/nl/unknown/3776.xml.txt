 BRoeders en Susters al tsamen Wilt uwen roep nemen waer Wandelt al naer tbetamen Dat licht des werelts naer So sult ghy leuen sonder vaer Eewich by Godt verheuen Een eewighe vreucht sal v seer claer Van Godt worden ghegheuen. Wilt den Heere beminnen Met hert ende ghemoet Met al v cracht en sinnen Hangt aen den Heere goet V toch in syne weghen spoet Nu en tot allen daghen Wandelt voor hem in al ootmoet So sult ghy hem behaghen. Een reyn hert wilt betrachten En eenen nieuwen gheest Seer hooge so wilt achten Een suyuer ghemoet meest Inwendich reyn smaeckt wel den keest Moeten wy zijn bevonden Des wilt betrachten in dit foreest Afwassinghe van sonden. V en leyt niet in veel reden Noch in den wtwendighen schijn Maer therte hier beneden Dat moet ghereynicht syn Door water en gheest verstaet wel mijn Moeten wy zijn herbooren Souden wy blyuen voor Gods aenschijn En dwoort van vreden hooren. Christus die Heer ghepresen Die spreeckt met woorden cleen Ten sy dat wy in desen Gherechtigher zijn ghemeen Dan daer waren die Phariseen So en moghen wy niet verblijden Int rijcke der Hemelen certeen Nu noch tot gheenen tijden. Nu laet ons wel aenmercken Der Phariseen gherechtigheydt Sy sochten door haer wercken En wtwendich schijnheylicheydt Godt te behaghen wijt en breyt Sy ginghen haer vertooghen Seer heylich in schijn als de schrift seyt Al voor der menschen ooghen. Maer Christus seyt seer claerlijck Sy souden eerst maken reyn Den beker inwendich waerlijck Dat wil die Heer int ghemyn Die suyuerheyt des herten alleyn Mach Godt met gheloof behaghen Oock alle vruchten groot en cleyn Die een reyn herte draghen. Christus seyt hoort mijn vermonden Salich so zijn sy al Die reyn van herten zijn beuonden Dat is Godts vercoren ghetal Op Godes berch met blijden gheschal Sullen sy vreucht behouwen Die reyne sullen breedt ende smal Godes aenschijn aenschouwen. Dit zijnse die met lusten Dat Hemelsche soecken altijt In Godt sy ghestadich rusten Sy zijn ghebenedijt Al vanden Heere die haer verblijt En in haer heeft zijn woone Wel salich ghy reyne hoopken zijt Ghy verwacht sleuens croone. Wie vanden Heere verheuen Also ghereynicht is Die sal met lust wel leuen In zijn gheboden fris Sy zijn hem oock seer licht ghewis Om houden en om doene Al naer der Schrift ghetuyghenis Sy haer tot deuchden spoene. Mijn vrienden altesamen Naer dese reynicheyt staet Ten leyt niet inden name Maer in de cracht en daet Met gheloof totten Heere gaet V cranckheyt wil hy ghenesen Bidt hem met vlijdt om zijn ghenaet Hy sal v helper wesen. 