 DIe Lieffde vierich draghen Int heymelijck voorwaer Wel dwalen door mishaghen Met druck en lijden swaer In pijne // siet / Als mijn gheschiet Om d'eenichste eerbaer. Ick ben vol ongheneuchden Door Lieffdes harden strijt Als een ander met vreuchden By zijn Lieff vrientlijck vrijt Dan moet ick saen Alleyne gaen Verd' vande Liefste wijt. Als dan dwaelt mijn persoone Bedroeft en desperaet En niet mijn Lieffgen schoone Ontrent haer deure staet Dan valt mijn leet Noch eens soo wreet Vergiftich ende quaet. Wel wensschen sou mijn herte By d'eenichste te zijn Om mindren veele smerte Door haer seer soet aenschijn Lieffd' Amoureus Heel schorpeleus Die wederhoudet mijn. De oorsaeck sal sy wesen In desen hoochsten noot Die smertelijck by desen My aendoen sal de doot Dat machtich // sy Is prachtich // vry En Rijck van goede groot. Ick woud' se wel aenspreken En tooghen Lieffde reyn Doch sy mocht my versteken Als Acteon ghemeyn Die d'eel Diaen Quam schouwen aen By een seer claer fonteyn. En t'mocht my soo becomen Met sulcken bitter smert Dat ick met grooter schromen Ghetransformeret wert En d'houden snel Verscheurden wel Haers meesters eyghen hert. Dan doch het hittich Minnen Heeft my ghebonden vast Ghevanghen zijn mijn sinnen Met Lieffde sterck belast Mercurij tael Sal doen tverhael De Lieffd' eens ouweert gast. Ick lieue door Noblesse Dees mijne Morgengaeff Wil van dees mijn Princesse Oock eeuwich zijn een slaeff Met grooten rou Ick seer ghetrou Thert in haer hert begraeff. 