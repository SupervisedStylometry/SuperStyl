 IN lijden en ellenden, Tranen, treuren, gheclach, Tot God den Heer te wenden Beyde nacht ende dach, Leeren dus die Propheten, Niemant dese secreten, In sijn herte recht vaet, Dan die hem selven haet. Om hem selven te haten, Oock alst een ander doet Met achterclappich praten, Lasterende het goet, Tot lijdtsaemheyt wilt stueren, Oock tot troost der Schriftueren, V hert en uwen sin, Schaed achtende ghewin. Hierom alst recht wordt cruyckelt, Vrome gheacht voor sodts, Hadden byna ghestruyckelt Etlijcke mannen Godts, Siende haer die groot spreken, Dat sy noch heylich leecken, T'ghemeen volck viel tot haer, Achten haer woorden waer. Alle dinck sy vernieten, Lasteren hooch hier ijn, Dat moet noch weldoen hieten, Vanden Hemel te zijn, Verachtende den cleenen, Wat soude God na gheenen Vraghen die hoochste Heer, En achtet hem gheen meer. Nu siet dat sijn Godloosen, Dien God gheluck hier gheeft, Maer die liever vercosen T'recht, onstraffelijck leeft Haer handt in onschult wassen, Laet ghy Heer die verrassen, Dat haer plaegh en straf zy Reed alle morghen ny. Niet licht is te aenmercken Hier van t'rechte verstant, Wanneer met doncker swercken Ghedrouwet wort het landt, Die dan hart wort beproevet, Veel troost hy wel behoevet, Dat hy in gheen discoort Mee val aent hoogher boort. Eerman dit wel can weten, Moetmen hem keeren om Tot des Heeren secreten, In sijnen heylichdom Daer sietmen gheheel claerlijck, Hoe cort ende vervaerlijck, Dat ons God hem verstoort, Die eerst hooch was ghehoort. Sulcker een u volck schadelijck, In den schijn als een vroom, Sijn beelt maeckt hy versmadelijck, Inder stadt als een droom, Ghy setse op dat glatte, En stortse gheheel platte, Hoe vergaen sy so haest, In een wesen verbaest. Als wy blijven ghestadich, By God al schijntet schant, So houdt hy ons ghenadich, Al by den rechter hant, En leyt ons na sijn reade, Bevryt voor alle schade Vanden nijdighen man, Neemt ons met eeren an. Nu wy na sijn behaghen Hem hebben onverveert, Niet ist dat wy nu vraghen, Na Hemel nochte eert, En daer oock niet op achten, Of lijf en siel versmachten, Nu God ons troost gheheel Is, ende onsen deel. Ghelijck die van u wijcke, En u verlaten sal, Sullen vergen ghelijcke, En ghy vernieltse al, Die yets anders verkiesen, En u liefde verliesen, Van u worden gheschent Als overspeelders blent. Enick verbeyd met huylen Den Heer, hy hoorde my, Wt den grusamen cuylen My trock, en maeckte vry, Wt den modder met eenen, En sette my op steenen, Met mijn voet na sijn reen, Dat ick ghewis can treen. Laet ons bidden en waecken, Van alle onrecht vlien, Ons vernederen vaecken, Nu en tot allen tien, Dickwils lijdtmen benouwen Op dat wy niet betrouwen Op ons selfs, maer perfect Op hem die de dooden verweckt. In dese doot noch gheenen Perijckel of propoost, Laet ons die Heere weenen Sonder Godlijcken troost, Maer onse druck in vreuchden, Ons ouderdom in jeuchden Verandert hy eer lanck, Hem zy eewich danck. 