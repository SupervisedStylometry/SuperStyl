 Broeders goet, en susters ootmoet Laet ons den Heere claegen Door t’verlies van geestelyc goet Dat die ziel steruen doet, O Heere gheeft ons moet Dat wy toch niet versaeghen V straf die worden wy gewaer Maer noch niet ten meesten, Want als ic clim tot hondert iaer En aenmerck haer leuen daer Soo schaem ick my voorwaer Wy leuen als die beesten. Sy vreesden Godt, en hielden sijn ghebodt En ginghen liefde thoonen Nv achtmense sodt, En hout met haer den spot Die leuen na den raet van Godt T’sy dochters of zoonen: Daer was een geloof ende niet meer Het volck ginck ter kercken, Daer hoorden zy die oude leer Om te dienen Godt den heer Syn Sacramenten beweesmen eer Nu sietmen ander wercken. De beloften diemen had gedaen Moestmen houden en niet breecken Die menschen spraecken malcander aen Op iae, en neen mochtmen vast staen Men sach het volck simpel gaen En hoordent Euangelie preecken. Gods tempelen die daer waren ghesticht Datmen Gods dienst souden Celebreren Men ontstack op die autaeren seecker licht So waren zy aen Godt verplicht Want dit was haer ghesicht, Datmen Godt zo mosten eeren. Het volck was onnosel ende slecht Naer Pastoors al onderdanich Het zy maechden ofte knecht Sy waren al goet en oock oprecht Wat van meester of vrou wert gesecht Waeren sy niet weder spaenich. Den coninck hielden zy zeer weert Oock die van hem werden ghesonden Gods Priesters werden oock ghe-eert Omt gheloof wort niet gedisputeert Maer dit is nu al verkeert, Daer die nieuheyt wert gheuonden. Die liefde die is daer zeer vercout Men vint daer weynich wercken Elck het met zyn leeraers hout Diemen daer zeer veel aenschout Ider op zyn fantasie bout, En rechten op verscheyden kercken. Wt v seyt Paulus, sullen opstaen Die verkeertheyt sullen spreecken En wilt gheen ander leer ontfaen Dan wy hebben kunt ghedaen Al boodt v een Engel anders aen Alsmen v eerst deden preecken. Daer coemt als nu int openbaer Veel nieu Lerings op rijsen, Daermen noyt af hoort ouer hondert iaer Mits zy daer niet en waer Dese willen ons allegaer, Daer voor ten hemel wijsen. Sy heeten haer al Christiaen En willen wonder wtrechten Sy brenghen al schriftuer op baen En laten een yder daer toe gaen Dien zy alzo verstaen, Dat zy daer in gaen vechten. Al heeft Luter haer al voor ghegaen Om wat nieus te vinden, Swinglius en Caluinus quamen daer aen Die eerste doopers ist al mee ghedaen En moeten nu al achter staen Want haer ander onder winden. Oock comen nu int openbaer Veel nieuwe Caluinisten Die nu de waerheyt eerst suyuer, en claer So zy t’volck wijs maecken daer Ontrint Leyden, ende Alckmaer Ghenaemt den Adolfisten Haer tempels staen als een ydel schuit Het volck gaer daer clappen, Daer is gheen ghedenckenis van figuier Maer niet dan danck, en ydel muier Men speelt daer met die schriftuier Oock in Herberch daermen tappen Men hoort onder haer eenen sanck T’ghedicht van Peter Dathenen, Dat is onder haer daer al in swanck Door den riem cort ende lanck Alzo gesonghen vande banck Gaen zy daer weder henen. Sy hooren daer een cort sermoen Datmen den prediker wel loonen Gheminlyck can hy wel lasteren coen En die rest is licht om doen, Alleen tgheloof moet salicheyt vroen Gaet hy haer daer bethoonen Onse kercken waren eertijts verciert Door een tael deedmen Godt louen Het volck was deuoodt, en gemaeniert Die Feest dagen worden wel gheuiert Gods dienst word ghecelebreert Dit heeftmen ons gaen rouen Wy bidden v Heer, met ootmoedicheyt Wilt ons toch bystant gheuen Dat wy ymmers niet en worden verleyt Door dees quade nieuwicheyt Gheeft ons weer die viericheyt Om nae uwen wil te leuen. Orlof Broeders valt den Heere te voet Aen roept hem al eendrachtich Dat wy niet door smeeckentheyt soet Vallen vant gheloue goet, Soo daer nu menich doet Bewaert ons O Godt almachtich. 