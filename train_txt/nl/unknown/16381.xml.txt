 God is ons toevlucht inder noot, ons hulper in ons liden groot, en schenct ons zijn ghenaden, al wort dat aertrijck seer verstoort, wy en worden niet beladen. Al vielen die berghen inder ze, en werden ghevoert al van haer ste, al is die zee verbolgen, nochtans en zijn wy niet vervaert van die ons hier vervolgen. Die soete stroom, verstaet den sin, die brengt ons stede blischap in; God heylicht zijn vercoren daer toe zijn tabernakel fijn, want si hem toebehooren. Want Godt die coemt de stadt te baet vroech smorghens inder dagheraet; die heydens met haer rijcken die zijn verstoort; God gaf gheluyt, dat aertrijck moest beswijcken. God is met ons; hem loeft en danckt een sulcken God, die ons ontfanct; coemt, siet zijn groote wercken, die hi ghedaen heeft op aertrijck; sijn vrede wilt aenmercken. Den boge end alle wapen fel, die can hi breken en bernen snel; verbeydt, en wil aenschouwen: ‘ick ben u God; ick sal mijn lof ter werelt wel behouwen.’ God, die daer is van grooter cracht, die blijft bi ons dach ende nacht, en hi sal ons ontfanghen; want Jacobs God is hi ghenaemt, nae hem staet ons verlanghen. 