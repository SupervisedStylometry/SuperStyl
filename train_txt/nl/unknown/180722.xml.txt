 HOe langh’ o Heer der Heeren Sult ghy my vergheten eenpaer. Hoe langhe suldy keeren Van my u lieflijck aenschijn claer, Hoe langhe sal ick sorgh’ en vaer Noch in mijn Ziele draghen, Iae droefheyt in mijn herte swaer, En met pijne verslaghen Overbrenghen mijn daghen. Hoe langhe werdt verheven Mijn vyandt over my onsoet, Siet mijn ellendich leven, Verhoort my in mijn teghenspoet, Heere mijn Godt my bystandt doet, D’ooghen mijns herten gronden Wilt my soo claer verlichten vroet, Dat ick te gheenen stonden Slaep in den doot der zonden. Latet daer toe niet comen, O Heere, dat mijnen vyandt Hem niet en gae beromen, Hoe dat hy machtich triumphant Heeft over my de overhant, En laet my niet beweghen Van den grondt, noch vallen in’t zandt, Op dat die my zijn teghen Daer in gheen vreucht en pleghen. Maer, o Prince weldadich, Mijn hope, troost my, om dat ghy Soo goet zijt ghenadich, Mijn herte verheucht hem daer by, Dat ghy soo nuld’ end’ gheern vry V hulpe wilt bewijsen, Ick wil den Heere die aen my Wel doet, met verjolijsen Singhen en hooghe prijsen. 