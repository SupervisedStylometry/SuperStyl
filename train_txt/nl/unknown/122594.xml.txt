 Ghy heeren van Bruesele, wy makens u vroet, Dat ghy u harnas ane doet, Ende sprinct uyt uwer muyten: U soudeniers die scijnen verwoet, Doch en willen op ons niet ruyten. Den scamelen dorplieden ghy verbiet Dat sy ons tetene brengen iet, Al willen wy wel betalen. Ghy scijnt ons vrient, ghy en sijghes niet; Wy sullent noch self comen halen. Die van Antwerpen laghen ooc strange Int wiel, op dwater, herde lange. Die Mechelers en mochtender niet comen; Maer sint dat wy ons bargien hadden En hebben wy niemant vernomen. Wy trocken eens met snicken uyt. Opt water hoorden wy groot gheluyt Van Gielis Sanders knechten: ‘Her, hoeresoons! ghy Mechelers ruyt! Wy willen teghen u vechten.’ Willeken Backhijs dat vernam; Peeter de vorster die sprac gram: ‘Set ons aen dlant gheringhe! God weet, wy en sullen geen hoerensoens sijn! En laetter geen verdinghen!’ Wy sloeghen de riemen in den plasch; Wy royden aen, wy waren ras; Te lande wy gheraecten. Doe dit dander ghewaerscout was Thuyswart sy haer maecten. Wy en hadden ooc geenen vaer; Wy terden op ende liepen naer. ‘Slaet doot’ waest dat wy riepen. Dander scoten ute haer pansers daer, So datse te seerder liepen. Pansers, boghen, groot ende smal, Twas ons gherief: wy nament al, Ende droeghent in die scepen. Doen wy te Mechelen binnen quamen al, Gheraet wat wy begrepen! Wy cochten laken, bey mans ende vrou; Elc dede een tabbart maken blau; Grau waren haer pallueren; Blijfter by stont op de mau: God laetser in verdueren! Tgheviel op Sente Berbelen dach, Dat onse reyse te Ruysbroec lach: Daer mocht men wonder merken. De Bruesellers men vlieden zach; Sy liepen op der kerken. Daer was te male een groot gheloop; Daer viel er velen over hoop. Eer sy daer binnen conden, Sy hadden de pijken in haren cop, Vele doode, ende vele ghewonden. Daer was te male een groot ghecry. Buyten riepen sy: ‘Blijfter by! Laetse hier inne verbroeyen. Ghy Bruselers, ghy soudeniers, fy! Hoe es u nu te moeye?’ Doe liep die Mechelaer ende ron Tot dat men eerlanc den kerchof won. Sy riepen luyde, al sonder merren: ‘Her, vier! her, stroy! Dat bolwerc willen wi berren!’ Men luydde storm met haesten groot. Sy lieten weten haren noot; Ontset dat sy begeeren; Maer dbolwerc was terstont al vier, Sy en costens niet gheweren. De dach verginc, de nacht quam aen, Wy moesten tstormen laten staen; Die scutters achterhielden: Het was op davontuere ghedaen Oft sy noch scermutsen wilden. Neensy niet; sy waren vro Ende blijde dat hen verginc alsoo; De nacht hiel hen haer leven; Want hadde de dach iet langher gheduert Sy waren daer alle bleven. In beyder sijden bleefer doot, (Godt help den sielen uter noot!) Voert sieken ende ghewonden. Die voor trecht ghestorven sijn bloot Die worden salich vonden! 