 O Hemelsche Vader hoe goet zijt ghy Ghi en verlaetse niet die in v hopen O Christen betrout uwen vader altijt vrij Hy hoortet als die ellendighe roepen Laet ons na desen prijs alleene lopen, Al dreyghen ons de menschen met menighe pijn, In dese belofte gaet mijn herte open Is godt met ons, wie mach tegen ons zijn Die zijnen eenighen Soone niet en heeft ghespaert, Maer gaf hem om dat wy souden leuen Ghedenct des vaders goeden aert Hoe en soude hy niet met hem gheuen? Gracy, dat wy ons souden wachten van sneuen, Tghene dat wy behoeuen in desen schijn Al worden wy nu verdreuen Is godt met ons, wie mach tegen ons zijn. Christus ons hooft die heeft gheseyt Hoort hoe hy comt in de noot te bate Ghy sult voor coninghen worden gheleyt Maer sorcht niet wat ghy sult praten Mijn Vader sal v, wilt dit vaten Wijsheyt gheuen op dit termijn Ock seyt hy, ick sal v geen weesen laten Is godt met ons, wie mach tegen ons zijn Dat huys des geloofs is wel geschut Met schoone beloften op alle saecken Die godsalicheyt is tot alle dingen nut, Ende heeft die beloften na Paulus spraken Van desen leuen, en datter sal naecken, Blijft doch in Christus ghehoorsaemheyt fijn, Al coemt tvleesch aen palen, en staken' Is godt met ons, wie mach tegen ons zijn. Tis noot dat een Christen wel toesiet Dat hy in alle ghehoorsaemheyt blijue Wie ouertreet ende blijft in de leere Christi niet, Die is sonder godt, na Joannes schrijuen Die en hebben gheen beloften aen Siel noch aen lijue, Laet ons in gods leeringe trecken een lijn Malcanderen altoos met vermaninghe stijuen, Is Godt met ons, wie mach tegen ons zijn? Waer daer twee oft drie vergadert is Inden Naem van Christo almachtich Daer is hy in tmidden, dats ghewis Want zijn woorden zijn warachtich, In disputeeren zijt niet iachtich Want twist onder den Christen is niet fijn Blijft in die salige leeringe eendrachtich Is godt met ons wie mach tegen ons zijn Oft wy oock waren also sot Dat wy wt die leeringhe traden Eylacy so waren wy sonder Godt Hoe hadden wy dan onse siele verraden Vader verlost ons vanden quaden Ghy weet dat is mijn roepen tot dijn Och vrienden twaer goet dat wy altijt baden, Is god met ons, wie mach tegen ons zijn Laet ons de liefde gebruycken eenpaer So sal godt immer met ons wesen Want godt is die liefde, dats claer Wie in die liefde blijft, also wy lesen Die blijft in godt, ende godt blijft in desen Sijn geest verfraeyt het herte meer dan wijn, Ontfangt malcanderen vrij sonder vresen, Is godt met ons, wie mach tegen ons zijn Oorlof mijn vrienden wijt verspraeyt Waer dat wy zijn, in Dorpen ofte steden, Tis eenen gheest die ons al verfraeyt Daer wy mede zijn ghedrenct na Paulus zeden Laet ons voor malcanderen wtstorten gebeden Dat wy niet en doen, als een Hont oft swijn, Maer in godts paden, ten eynde toe treden Is godt met ons, wie mach tegen ons zijn 