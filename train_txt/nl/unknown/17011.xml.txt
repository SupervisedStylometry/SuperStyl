 Ick wil van hier, ende dat moet sijn, vander werelt so wil ick sceyden, want Iesu du biste een trooster mijn, nae u so wil ick beyden. Bethanien is een schone stadt, van duechden is si rijcke; Hierusalem, dat hier boven staet, waer vintmen dies ghelijcke. Ick sach mijn heere van hemelrijc op eenen ezel riden; die cleederkens waren hem onder gespreyt, daer toe die groene risen. Doen hi binnen Ierusalem quam, hoe luyde wast dat sij songhen: ‘Ozanna filio David, vergeeft ons onse sonden.’ Doen hi aenden cruysboom hinc, met sinen rooden monde, dbloet dat tot alle siden uut liep, dat wassche af onse sonden. Die wonden waren also breet, dat herte wert hem doersteken: o Ihesu, ghi sijt een trooster bereet, nemmermeer en can icx vergheten. Wij willen gaen onder den cruysboom staen ende helpen Iesum trueren; hi heeft soe veel om ons ghedaen, het wert hem veel te suere. Och edel siele, dat moet sijn: God iaghet na onse begeerten; wil Iesus onse hulper sijn, so en mach ons niet ghebreken. Ick danck u, lieve heere mijn, ick danck u uwer goeden; ghi hebt mi also dier ghecoft, met uwen edelen bloede. 