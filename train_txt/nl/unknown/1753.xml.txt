 UErlangen ghi doet mijnder herten pijn Al om te weten boelken oft icx v bade Om troost om voetsel en medecijn V liefde lieueken gaet mi te nade Eylaes eylaes eylaes boelken ay mi. Eylaes het moet gescheyden zijn Ghelijck die roose wast op den doren heb ick met vruechden mijnen tijt gheleyt. daer ic voormaels was wtuercoren Certeyn daer ist mi nv ontseit. Eylaes eylaes eylaes mijn herte dat screyt O doot coemt voor rasch en niet en beyt. Ic hadde mi haer seluen ouer ghegeuen. Te doene daer haren sin toe droech. Mer quade tonghen die hebbent bedreuen dat ic nv lijde dit ongeuoech Eylaes eylaes eylaes ten is niet genoech. Eylaes het scheyden coemt mi te vroech. O lief die mijn herte doorknaecht V minne doet mi so grooten pijn Ic heb v so dicwils minen noot gheclaecht Mer v driakel is moort ende fenijn Eylaes eylaes eylaes adieu die liefste mijn Eylaes het moet ghescheyden zijn Mocht ick haer ter sprake comen Als ic hier voormaels heb gedaen Ic soudt haer loonen het soude haer vromen Nemmermeer en soude icx haer afgaen eylaes eylaes ic mach wel mijn handen slaen Eylaes si heeft mi ontrou ghedaen | Troost begheer ick noch aen dy Och hertelijck lief mocht mi gheschien Mi en roecx in wat manieren dat si Mocht ic v voortstel noch eens aensien eylaes eylaes eylaes wat sal mijns geschien. O doot coemt rasch ic sal v mi bien 