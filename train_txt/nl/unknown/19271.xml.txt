 HI is een bloeme in dat velt Een Lelie inden dale Gelijck een Lelie onder die doornen gestelt Is minen vrient onder de smale Ghelijck eenen goeden appelboom Daer de wilde af nemen haeren goom Is mijn vrient onder die schoonen Nv laet ons by v woonen. Inden kelder leyde hy my En verchierde mi met bloemen Liefde oordineerde hy oock in my Laeft my het sal my vromen Want ick ben van liefde cranck Onder mijn hoot leet zijn slincker hant Den rechte sal my omuanghen Nae hem is mijn verlanghen. Och dochter van Ierusalem subiect Byden ree en byden hinde Siet dat ghy mijn vriendinne niet op en wect Want si is mijn beminde En dat is de stemme mijns vrients Hy compt en hulpet onuersiens Ouer houele en berghen Ghelijck den ree auont en merghen. Hy staet achter aen onse want En kijct doer die tralien van verren Siet mijn vrient sprack te hant Staet op en comt sonder merren Mijn vriendinne en schoone reijn Die winter is gheleden certeijn Die bloemen in ons lant verthoonen Den tijt des wijngaerts snijen is ghecomen. Wy hebben een tortelduyue ghehoort Hier in onsen lande Den vijchboom brenckt zijn vijghen voort Die bloem des wijngaerts riect menigerhande Compt mijn vriendinne schoon fier En vangt ons de cleijn vossen hier Die den bloeyende wijn gaert bederuen En doen ons ionghe cnopkens steruen. Mijn vrient is mijn ick ben zijn Die onder die Lelien weydet Beschermpt ons doch van alle fenijn Op dat uwen wech ons leydet Dat bidden wy al duer v doot En staet ons by in alder noot Soo moeghen wy v alle louen Inder eewicheyt hier bouen 