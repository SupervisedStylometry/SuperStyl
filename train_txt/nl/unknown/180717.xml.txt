 DEs Weerelts wesen gaet voorby, Ons levens tijt is cort beseven, Maer lieve mensch hoe blint zijt ghy T’schijnt of ghy meent hier eeuwich leven, Om tijdtlijck eer en goet bedreven Is al u vlijt // dewijl ghy zijt Noch hier in dit cleen beetgen levens tijt. Ghelijck als bladers aen den boom D’een valt en d’ander wast geresen, Soo doet ghy mensch, en als een droom Vervliecht u doen in’t aerdtsche wesen, Om een dat noodich is, nae desen Doet liever vlijt // dewijl ghy zijt Noch hier in dit cleen beetgen levens tijt. Verganckelijck is al watmen siet, Hoe grooten pracht oft aertsche vreuchden T’versmilt en keert hem al tot niet, Dus Mensch in ouderdom oft jeuchden V Ziele met gheloofsche deuchden Verciert met vlijt // dewijl ghy zijt Noch hier in dit cleen beetgen levens tijt. Wt dees onblijfsaem vreemde stadt En sal geen Mensch yet mogen dragen, Dan uyt gheloof oprecht, den schat Der goede wercken, nae t’behagen Des Heeren, dus wilt hier nae jaghen O Mensch met vlijt // dewijl ghy zijt Noch hier in dit cleen beetgen levens tijt. Wie dus heeft als den vroomen fijn Hem werdt ghegheven overvloedich, Maer t’sal hem al ghenomen zijn Die niet en heeft dees schatten goedich, Dus om rijck in t’gheloove spoedich Te zijn doet vlijt // dewijl ghy zijt Noch hier in dit cleen beetgen levens tijt. Die wel ghecleedt is, wort gecleyt, Dats die Christum heeft aenghetoghen, En in sijn wesen afgheleyt Dees aerdtsche hutte: die sal moghen Namaels verwerven onbedroghen Een schoon habijt // s’Hemels jolijt, Des levens croon die eeuwich duert altijt. 