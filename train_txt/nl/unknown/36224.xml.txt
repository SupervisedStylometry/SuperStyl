 Vriendinne seer fray van zeden Uyt een jonste, met goe manier, Wy bringhen u hier als heden Eenen Mey-boom singulier; Diemen al om moet prijsen Met een oprechtelick ghemoet, En oock alle eer bewysen Want het is eenen Mey seer soet. Met desen Mey heeft gheganghen Christus onsen verlosser groot; Aen dien heeft hy oock ghehanghen Stervende voor ons al, de doodt, En doodt in al syn leden Aen t'Cruyce, dit onnosel lam, Syn burst wiert hem op ghereden Waer uyt bloet en waeter quaem. De Christenen naer't behooren Hebben langh' desen Mey bewaert, En oock met veel devooren Hebben s'hem ghemaeckt vermaert, Door dien dat-men cost bemercken Dat Godt door desen schoonen Mey, Ded' veel wonderlicke wercken Aen de menschen seer veel der ley. Dees eer sachmen benyden Van de heydenen boos ghespuys, Die sonder eenich vermijden, H'en ghenomen dit heylich Cruys; In boosheyt overgoten Hebben sy t'heylich Cruys vernielt In het aerderijck besloten, En af:goden daer op ghestelt. Dit deden sy al midts desen Dat sy meynden, door desen vont, Dat dit heylich Cruys sou wesen, Eeuwelick inder aerden grondt, Om t'Cruys soo te verslinden: Maer Godt heeft ons op zijnen pas Dit wederom laeten vinden Daer't in d'aerde verborghen was. Orlof Maeght ter deser plecken: Dat dit heylich Cruys vonden is, Dat is om ons te verwecken Tot Godts lydens ghedinckenis; En oock dat wy verduldich Verdraeghen souden al ons pijn, Waer me wy seer menichvuldich T'allen cant overgoten syn. 