 DEn tijdt van gratien, Is in saysoene Om goet te doene, O Broeders ghy In recreatien, weest niet te coene, Avont noch noene, Wanneer dat zy. Maer houdt u matelijck, In alle dingen, Is oock ons singhen, om s'vleeschs jolijt, Ydel onbatelijck, Sal ons ontspringhen, Den sonderlinghen, dierbaren tijt. Gods lieberalicheyt, Die wy betrapen, Laet niet verslapen, tis nu na wensch, Den dach der salicheyt, Doet aen voor wapen Nae Godt geschapen, den nieuwen mensch. Mijdt svlees begeeringe, suypen en brassen En wilt niet tassen, op't herte zwaer Sorghe der neeringhe, Maer liever passen, In als te wassen, aen't hooft eerbaer. T'herte te sterckene, Gheest'lijcker wijse, Broeders ick prijse, met Paulum, jae Alhier te werckene, Eeuwighe spijse, Dat men verrijse, in Gods ghenae. Gods Rijck vol weerdicheyt, 'sLams Bruyloft feeste, En is ten keeste, spijse noch dranck, Maer tis rechtveerdicheyt, En vreed, die meeste Vreucht in den gheeste, nae s'Heeren danck. Dus laet ons blijdelijck, Hier vreucht aenkleven, Met vrees en beven als David seyt: Dat wy niet ydelijc, Vant vleesch gedreven Ons en begheven, in dertelheyt. T'vlees appetijtelijc, Lust na sijn vruchten Lachten om kluchten, en ydel cout, Maer neer profijtelijck, Is treuren suchten Dus laet ons duchten, en niet zijn stout. Want t'leven doodich is, Na Ioannis leere Wie ter oneere, wellust bedrijft, Tot een dat noodigh is Elck neerstigh keere, Broeders den Heere, bevolen blijft. 