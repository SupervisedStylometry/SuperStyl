 Laet ons louen die glorioose vrienden Die by Godt nu inden hemel zyn, En die in haer leuen hem vierich dienden Nu is vergeten al haer wee, en pijn. Hierom wy willen haer oock gaen prijsen En gheuen Godt nochtans zyn eer Die zyn glorie niet en can verliesen Want hy is haer alder Heer. Christus coemt ons selfs dit leeren Als onsen alder liefsten vrient, Dat zynen Vader daer wil eeren Die hem alhier eerst heeft ghedient. Hier inne wy den Heere nu volghen Om haer te eeren met ootmoet, Waerom zijt ghy op ons verbolghen Als oftmen Gods eere vercorten doet. Hebt ghy broeders niet wel ghelesen Want dat staet gheschreuen wis Datmen eeren zal alle desen, Die daer eere toecomende is. Wy en eeren haer niet als Goden Maer als vrienden van onsen Godt Want dus wort ons al tâ€™samen gheboden Waerom acht ghy ons dan sodt. Altesamen zoo zyn wy immers leden Van een H. Kercke, oft lichaem Hier begeeren wy onse lidtmaten ghebeden Want zy zyn Godt seer aenghenaem Als den Heere hem vergramt om onse sonden Ghelijck hy nv daghelijckx doet, En zy met haer onbesmette monden Bidden hem voor ons met ootmoet. Die Engelen zyn mede onse broeders Soo ons die schrift dat seyt, En zijn ghestelt tot ons behoeders Beschickende mede onse salicheyt. Die zielen vande rechtueerdighe menschen Dienen Godt, en zyn oock niet stil, Onse salicheyt zy mede helpen, en wenschen En zijn met Godt van eenen wil. Het gheloof, ende hope sal ophouden Ghelijck dat leert Sinte Paulus wel Maer die liefde zal naemaels niet vercouden Want zy inder eewicheyt blijuen sel. Die liefde die is van dier natueren Ghelijck een vier dat altoos leeft, In haer selfs can zy niet alleene ghedueren Maer gaet voorts in al dat haer aencleeft. Christus thoont eerst zyn liefde warachtich Hy bidt voor ons aen zynen hemelschen vaer Soo doen inden Hemel zyn vrienden eendrachtich En volghen het lammeken altoos naer, Den Engel die badt voor die Ioodtsche naetie In Babilonien gheuanghen op dat pas, Hy worde verhoort, en Godt dede haer gracie Want de seuentich iaer nu omme was. Het is tegens natuere, souden Christus leden Fansch doog, blint ende stomme zijn, En heeft Omas, en Ieremias niet ghebeden Voor Gods volck zoo wy lesen fijn. Doen was den hemel noch gheslooten En gheen ziele was Godts glorije present Soude nu dat Godt zyn gratie wt heeft gegoten Haer bidden door haer glorije zijn gheschent Inden hemel daer Gods vrienden nu regneren Daer is een sonderlinghe vruecht, Als een sonder hem tot Godt gaet bekeeren Soo is al dat hemelsche hyer verhuecht. Godt door zijn goetheyt, die gaer begeeren Altesamen ons eewighe salicheyt, Syn vrienden moeten hier mede accordeeren Anders zyn zy van haer hooft verspreyt Ouer al die werelt in allen hoecken, In alle groote heylighen alsoomen leest Wt haer geschriften en na gelaten boecken Heeft altoos dit gheloue gheweest. Gods kercke Christus bruyt warachtich Eert Godt huyden nae der ouder seed, Met sijn moeder, alle heyligen eendrachtich En begheert ootmoedich haren beed. Bidt voor ons O vrienden des Heeren, O broeders ghedenckt op onse ellendt Dat wy ons alzoo moghen bekeeren En comen tot v, by Godt present. Die woeste zee zijt ghy ouer gheuaeren Voor perickel en vreest ghy niet, Bidt Godt, dat hy ons oock soo wil bewaeren Op dat wy comen daer ghy nu zijt. 