 Een Nimph mijn Jongh hartje heeft bevanghen, Waer door ick lyde pijn dach en nacht, Ach Nimphe laet my niet meer verlanghen, Maer wilt verhooren mijn droeve clacht. Die u ach! Nimphe eens mocht aenschouwen, Want ghy sijt boven maten liefschoon, Nimphe ghy sijt een fleure der Vrouwen, Nimphe ghy spant van maeghden de croon. U overschoone ghelaet en seeden, Die overwinnen mijn teer jongh hert, Ghy overwint my ach met u reeden, Waer door ick lyde seer groote smert. AL warent Nimphen en Driaeden, Alle de dochters van de Ambstels stee, En dat sy t'saemen ginghen te raeden, Sy koosen u voor de schoonste mee. Reyn Nimphe wilt doch dit vier wat blussen, D'welk overstelpt mijn brandent hart, En wilt my doch eens comen ghekussen, Voor mijn swaer onlydelijck smart. Thart dunckt my schoone Nimphe te breecken Als ick u schoone Nimph aenschou, Soo heeft het vier mijn hart doorsteeken Met minnen-brant om u schoon Iuffrou. 