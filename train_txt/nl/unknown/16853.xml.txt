 Ic wil mi gaen verbliden, verhughen minen moet, so mach ic overliden al tot dat ewighe goet; daer ist al in bevanghen, dat mi verbliden mach, hem wil ic ane hanghen ghestadich sonder verdrach. Wanneer dat ic aenscouwe die dinghen in deser tijt, so mach des mi wel rouwen, dat ic mi heb verblijt in desen creaturen, die hier beneden sijn, want si altoes versturen die vrede des herten mijn. Nu wil ic God verkiesen ende minnen boven al ende mi in hem verliesen, daer ic ghebruken sal dat bloeyen sijnre minnen in mi al sonder verdriet; het gaet al boven sinnen, ic en cans vertellen niet. Niet meer en wil ic denken al opter werelt eer, si gheeft met haren wenken so menighe valsce leer, daer si mede wil bedrieghen haer minres al ghemein; maer die tot Gode vlieghen, die bliven altoes rein. 