 IN de laetst uer Sullen de dooden verrijsen, Soo de Schriftuer Clarelijck gaet bewijsen, Dan en wordt daer Voor niemandt eenigh voordeel, Wy moeten hier naer Al comen voor dat oordeel. Alst gheshien sal, Soo Christus woorden uytgaven, Dan sullen sy al Die ligghen in de graven Hooren 'tgheluyt Van des Heeren blasoene, En comen uyt De graven ten dien saysoene. 'tSy wijf oft man, Die goet hebben bedreven, Die sullen dan Verrijsen tot d'eeuwigh leven: Maer d'ander party Die sullen dan voortcomen, Omme dat sy Souden gaen in 't verdomen. Alst gheschien sal, Na Paulus verclaren, Dan moeten wy al Voor den Rechterstoel openbaren, Van Christus eersaem, Die sal een yeder gheven In zijn lichaem Na dat hy heeft bedreven. Paulus bewees Aen diversche ghemeenten, Dat dit selve vleesch Soude verrijsen met zijn ghebeenten, Maer principael Aen de Corintsche Kercke, Daer hy 't altemael Schrijft, hoet sal gaen te wercke. Iob die beduyt, Godt sal my hier na verwecken, Met deser huyt Sal hy my overtrecken, Met dees ooghen (alleen) Soo sal ick Godt aenschouwen, En anders gheen, Dat was al Iobs betrouwen. Wy vinden schoon In Esaia gheschreven, Heer uwe doon Sullen wederom leven, Met haer lichaem Soo sullen sy verrijsen, Des Heeren Naem Sullen sy loven en prijsen. Door desen troost Hebben de seven sonen Als sy wierden gherooft 't Lijden verdraghen connen, Sy waren te vreen, En lieten oock haer leven, Sy seyden dees leen Sal Godt ons weder gheven. Dit lichaem teer Datmen hier siet schoffieren, Dat sal de Heer Wederomme vercieren, En makent ghelijck Den lichaem Christi claerlijck, Om in zijn rijck By hem te zijn eenpaerlijck. Dit recht insiet Hoe Christus is verresen, Want anders niet En sal met ons oock wesen, Dat selve vleesch Dat aen 't cruys werdt gheslaghen, Dat selve verrees Weder, na weynigh daghen. Onder die doo Is hy deerste gheboren, Wy sullen alsoo Verrijsen als hy is voren, Want hy ist hooft Van desen heylighen Tempel, Voor diet ghelooft Is dit een recht exempel. Broeders vailliant Dit is in 't concluderen, Mijn naeste verstant (Sonder hoogher te studeren) Dit lijf in 't slot, Oneerlijck in 't saeyen, Dat selve sal Godt Noch heerlijcken maeyen. 