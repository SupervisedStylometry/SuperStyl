 ADams gheslacht steeckt u trompetten Doot duyvel, hel, can u niet letten Victorie triuphant, Christus heeft d'overhant Hemel en Aerde stelt hy wetten, En alle vyants cracht Is van hem te niet ghebracht. S'morghens als het began te daghen Hoorde-men Magdalena claghen Als sy hem niet en sagh In't graf daer hy eerst lagh Maer hy quam selfs de nieu maer draghen Dat van hem op dat pas Hel en Doot verwonnen was. S'avonts quam hy hem openbaren Daer sijn Discipelen t'samen waren, Maer Thomas was absent, Dat was hem groot torment, En hy sprack dat hy gaet verklaren, Gheloofs ick niet, t'zy saeck Dat ick selfs sijn wonden raeck. Acht dagen waren niet versteecken Als Thomas creeght ghewensche teecken Christus verthoont hem bly En sprack; Thoma comt by: Wilt u hant in mijn sijde steecken. Thomas verwondert seer Riep terstont mijn God mijn Heer. Ende ten leste voor haer ooghen Is hy verwinner op ghetooghen Tot in des Hemels throon Daer draeght hy nu de croon En's Hemels heyr met knien ghebooghen Singht hem prijs lof en danck Met een Hemels soet ghesanck. Ghy Christene ziel wilt oock loven Vwen verlosser van daer boven Die 't al verwonnen heeft Hem alleen glorie gheeft Deur Adams val waert ghy verschoven Nu zijt ghy vereert. Dus met Christo triumpheert. 