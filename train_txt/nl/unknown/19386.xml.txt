 VErblijt v ghy creatueren Baret vruecht ende iolijt Al siedy Gods woort nv slueren Door menighen ypocrijt Wilt den Heere des oogst vertellen Dat hy arbeyders fijn In sinen oogst wil stellen Oft anders salt al verloren zijn. Wacht v voor die valschen Propheten Die daer comen in schaeps ghelaet Die der weduwen huysen op eten Door haren valschen raet Godt bekeer haer sinnen En gheeft haer een ander confoort Dat si haer boosheyt kinnen En preken dat rechte Gods woort. Wie soude hem nv verschricken Die den rechter te vriende heeft Hy mach wel bly verquicken Die in Gods woorden leeft Wie mach hem voor Christum versaghen O menschen heel verdwaelt Onse qualen heeft hy ghedraghen Ende pijn en schult betaelt. Uan blinde leyders der blinden Suldy looffelijck zijn betraept En van uwen naesten vrienden Die in uwen arme slaept Tot brande oft verdrincken Suldy zijn gheaccuseert Maer een let en machmen v niet crencken Uoor dat haer Godt confirmeert. Salich moeten si wesen Die om die waerheyt zijn ghepijnt Ueracht, bespot, begresen Alsoo nv claerlijck schijnt Maer troost v in Christus lijden En wilter v niet in verslaen Die knecht en mach tot gheenen tijden Bouen sinen meester gaen. En wilt v niet veruaren Als ghy voor den rechter coempt Al mach hy v beswaren Dat ghy totter doot werd verdoempt Sterckt v in Christum al ghemeene Om onser menscheyt cranck Want sonder hem zyn wy alleene Als coper sonder gheclanck. Wilt Godt hem voor my setten Wat moghen my die menschen doen Gheen man en mach my letten Al waer hy noch soo coen Sterckt v in Christus lichte Sulcke helpe als ghy behoeft Want die dit Liedeken dichte Die heeftet wel gheproeft. 