 EEn liet saud ick hier dichten, Och vrinden mocht het stichten, Vyt liefden ongeueynst, Op dat wy hier in vrede, Leefde nae christus sede, Dat waer mijn herten wensch, Ick weynste wel van herten, Dat wy vry sonder smerten, Door den vrede seer fijn, Mochten Syn onser wesen, En Dat wy oock met desen Mochten gebonden sijn. Met desen bant gebonden, Te Sijn hoort mijn vermonden, Wilt in u herte altijt, Vast hauden sonder dralen, So en sult ghy niet falen. Haudt den vrede met vlijt. Wt liefden sonder flauwen, Blijft by den Heer getrauwe, Deur den vrede subieckt, En altijt rechte deure, Wilt hier gaen sonder treuren, Soo wert ghy niet bepeckt. Gaen wy hier sonden mincken, De heere sal ons schincken Nae Sijn beloften goet, De croone hooch van werden, Soo wy hier dan op eerden, By hem blijven met spoet, By hem te blijven spoedich En sijn geboden goedich, Te houden door syn Leer, Dat is eenen schat weerdich, Blijft inden vrede veerdich, En wyckt doch nemmermeer. Christus gaf sonder myden, Sijn Jongheren seer blijde, Sijnen vrede wt ghenae, Hierom laet ons vast houden, Aen hem sonder verflouden, Blyven dan vroech en spae. Oorlof wilt dit aencleven, Broeders hier hooch verheven, En Susters tryumphant, Ghy sult hier naer ontfanghen, Met vreucht en groot verlanghen, Palm tacken inde hant. 