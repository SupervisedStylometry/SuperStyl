 AEnhoort wat ick v singhe O Maechdelijck iuweel, Die schoonheyt sonderlinghe Van ‘themelsche prieel: Om mede te verwecken, V hert’ en uwen moet, V sinnekens te trecken Naer Iesus liefde soet. Wat zijn doch v klaer ooghen In d’aensicht schoon gheprent, En ‘tgracieus vertooghen Van al v leden ient: Och niet dan stof der aerden, Verlaet v daer op niet: V lichaem kleyn van weerden Sal drooghen als een riet. Spieghelt v aen die Roose, Als sy ontloken staet, Sy staet een kleyne poose, Haer schoonheyt haest vergaet: Soo sullen oock verdwijnen Dijn wancxkens door de doot, Die ghy hebt met veel pijnen Ghehouden klaer en root. Maer is v siel van binnen Ende dijns herten gront Met hemelsch vierich minnen Seer lieffelijck deur-wont: Ghy sult hier dus verweruen Godts graci’ met ootmoet, Hier naermaels oock be-eruen Godts rijck’ en d’eeuwich goet. Gheeft gheensins v ghedachten Tot een liedt heretijck, Oft een vol ydel klachten, ‘Twerelts ianckers ghelijck: Maer singht een liedt met v vreuchden, En lieffelijck accoort, Beweghende tot deuchden, Volghende Christus woort, Christus sluyt uyt zijn percken De dwase, die hier meest En eerst te toyen mercken Haer lichaem, maer den gheest In veel ydel behaghen Laten van deuchden bloot, Sy sullen ’t noch beklaghen Och inden laetsten noot. Die hier mint een verblijden In leuen heylichlick, En in zijn ionghe tijden Maeckt daer van oock sijn stick, Om Godt eeren en louen Met een herte verdult, Die sal krijghen hier bouen Een kroone schoon’ vergult. Soo dan ghy maechden reene Sluyt dit in’t herte vast, Waer dat ghy zijt alleene (Ten is toch gheen swaer last) Verciert soo v lichame, Brenght uwen tijdt soo uyt, Dat ghy meucht zijn bequaeme Om te zijn Iesus bruyt. 