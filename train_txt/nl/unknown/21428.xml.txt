 GHy droeuen geest, wilt wt den slaep ontspringhen Minst ende meest, wilt God nv lof toe singhen Ghy zijt beurijt Uoor tsvyants nijt Uwen verlosser is gheboren Als nv ter tijt Al van een maecht vercoren Wy waren al verloren. Tis al volbracht, dat Balam heeft gesproken Op den Kersnacht is den hemel ontloken Een licht seer reyn Int sweerelts pleyn Is ons vanden vader ghecomen Dwelck heeft certeyn Die duysternisse haer macht benomen Dat is tot onser vromen. Mijn siele geeft lof, den Heere groot gepresen Ghy eertsche stof, ghy zijt nv al ghenesen Weest niet belaen Met die herders wilt gaen Aenbidt dat kint tot allen stonden In Betlehem saen Leyt Iesus in doecken ghewonden Tis al om onse sonden. Naer Abrahams wet, so is Christus besneden Hy heeft verplet, die helle en doot vertreden Wt liefden goet Schanck hy zijn bloet Uoor ons al wt ghenaden Bidt hem in ootmoet Hy en sal v niet versmaden Comt al die zijt beladen. Ghy Israel loeft nv den Heere der Heeren Doet zijn beuel, wilt v tot hem waert keeren Uan Syon coemt wt Ghy Christus Bruyt Aensiet v lief hy is so schoone Met een Engels gheluyt Quam hy wt shemels troone Uoor v so is zijn croone. Prince seer groot, bouen alle Princen verheuen. Uwen gheest minioot, sendt hier ons beneuen Doet ons bystant Seer abondant Dat wy in sonden niet en verstijuen U woort playsant Dat wy te recht moghen beclijuen En altijt volstandich blijuen. 