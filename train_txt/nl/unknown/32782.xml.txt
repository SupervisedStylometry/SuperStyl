 COmt Christen zielen inden geest, Minst en meest, V Heere roept u met verlanghen, Ter maeltijt daer sijn vleesch en bloet Spijst en vloet. Al die hem begheert te ontfanghen. Soo ghy u kent in sonden quaet, Die verlaet; Want niet besmet mach hem ghenaken V sonden hy u niet vercleent, Maer beweent, En spreeckt u bicht voor alle saecken. In u gheloove twijffelt niet, Als ghy siet Des broots ghedaente voor u ooghen t'Is Christi lichaem, nae Gods woort Dat ghy hoort: Soo dat hier niemant wort bedroghen. Merckt nu wel aen o ziel, wat goet Godt u doet: Dus gaet tot hem niet sonder schromen En seght: O Heer! Die ghy dus eert, Is niet weert, Dat ghy onder sijn dack sult komen. De liefde voorts in u verweckt, Die u treckt, Om t' ontfaen den Heer der Heeren: Ontsteeckt in u een soeten brandt, Dit is't pandt, Dat hy hem tot u huys wil keeren. Ten minsten naer der middernacht V doch wacht, Dat ghy geen spijs, oft dranck neemt binnen Op dat ghy heel ter selfer tijt Nuchter zijt, Als ghy ontfanckt u Godt vol minnen. 