 DOen Luna was verdwenen Al voor den dagheraet Aurora is verschenen Metten dau delicaet Die Phoebus quam verdrooghen Deur stralen uyt den hooghen Sijn schijn hem ginck vertooghen O boomen / vrucht / en zaet. Den tijt niet om verlusten Schoon onder shemels tent Een Minnaer niet liet rusten Maer deed' dat hy ghewent Hem buyten ginck vermeyen Langs Tellus Claverweyen By beemden door Valleyen Tot een vermaken jent. Dies deur Lieffds welghelucken In Floraes Lusthoff schoon Ginck ick een Roosgen plucken Presenteerdent ydoon Een Nimphe van Achayen Tot haeres lusts verfraeyen Doch sy ginck dat versmaeyen Tot spijt van mijn persoon. Reyn Nimph wilt accepteeren Van my een harder slecht Tgheen ick u coom vereeren Door reyne Lieffde echt Eel Maecht niet om verschoonen Tfaveur my sulcx doet toonen En soudet u weer loonen Aensaechdy maer u knecht. Dees bloeme schoon van bladen O Edel Nimphe reyn En wilt doch niet versmaden Gargaphiaes Fonteyn Die heeft dees laten spruyten Soet geurich vol firtuyten En nu ick u vind' buyten Schenck ickt u Lieff alleyn. Ghinght ghy Princes aenvaerden Dit bloemken seer bequaem Dat mijn hart hout in waerden Tsou my zijn aenghenaem Het soude oock by desen Een vreucht ons beyden wesen Ghy daechlijcx zijn ghepresen Als een Nimph sonder blaem. 