 TGheen Terra lang verborghen heeft In hare doncker muyten Hemselven uyt de Aerdt begheeft In crachtelijcke geur dat leeft Alsooment siet voort spruyten. Aurora climt aent firmament Met glisterende ooghen Ontwakende tghevoghelt went Hem vrolijck onder 'shemels tent De Son beghint te hooghen. De Peerden Phoebi inghespant Des goudtstralenden waghen Op drooghende den dau playsant / Om groen te cleeden tschoone landt Tot yeder sijn behaghen. De edel Flora seer ydoon Haer lieflijck laet aenschouwen Met cransen van veel bloemkens schoon Tot ciersel van der maechden Croon En alle reyn Ionckvrouwen Sol in sijn hoochsten graet ghestelt / Goutschynent neer comt dalen Tot lust des minnaers seer ghequelt Die wandelende 'tClaver velt Betreen / en d'Nymphes zaelen. Pomona niet verongheluckt Baert oock seer veel ghenuchten Van Boreas eerst neer ghedruckt Door Phoebus cracht doet datmen pluct Haer smakelijcke vruchten. De reyne Ceres seer minjoot Voortbrenght haer Adrich coren Om af te teelen 'tvoedent broot Dat Iuppijn sendet inden schoot Sijns schepsels waert gheboren. En Bacchus deur Apollos ganck Groeyt vochtich int opmercken Om veel verdorste herten cranck Vervreucht te locken totten sanck En 'tflau ghemoet te stercken. Den Harders ist een soete vreucht En haer lieff harderinnen Dat in den Somer vol gheneucht Hun jongher harten seer verheucht Lust rapen int soet minnen. Princen, Princessen allebey Verheucht aen allen canten Poocht in ws Nimphes schoon valley Een rieckent hooghen groenen Mey Voor haerder deur te planten. 