 IN vruechden is alle de werelt wijt die enghelen brenghen ons groot iolijt met vruechden hier beneden. ¶ Want aen maghet ghebenedijt so is volcomen nv tet ter tijt onser salicheden ¶ Natuer is bouen den loop ghegaen een suuer maecht die heeft ontfaen een kint in aertrijcke ¶ Seer cortelic ist al voldaen. dat ysayas dede verstaen dwelc was seer wonderlike ¶ Dat licht der sonnen is ons geboren. die moeder is maecht ende was te voren ende bleef in reynicheden. Inder scriftueren so machmen horen. hoe dat bi adam was verloren tgeslacht der menschelicheden ¶ Kinder nv laet ons blide sijn. ende louen dat soete kindekijn gheboren menschelijke ¶ Want hi is comen als ic beuroede pm te verlossen met sinen bloede. ons allen ghemeenlijke ¶ Ihesus so is die name sijn. hi weende als ander kindekijn na sijnder menschelicheden ¶ Twee stomme beesten bekenden wel. al haren scepper en niemant el bi sijnder godlijcheden. ¶ Een cribbeken stont daer ghemaect daer wert hi in gheleyt al naect. die heere van hemelrijcke. ¶ Drie coningen quamen wt verre lande ende si brochten daer offerhande seer blide ende oetmoedelijke ¶ Nv laet ons bidden dat kindekijn met maria die maghet fijn dat si ons wil ontfermen ¶ Als wi hier niet langer en mogen zijn dat si ons dan van die eewighe pijn. wil behoeden ende beschermen 