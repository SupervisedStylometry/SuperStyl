 HEt hopen ende duchten Brengt yemant quelling aen Die om reyn Lieffde suchten So menich droeven traen Niet eeuwich en vergaen. Ghy vercoren Najade Voecht u tot lieffd' ghemeen Voor sulcke schoon weldade Sal ick u dancken reen Maer ghy blijft hart als steen. Ghingt ghy my Lieffde tooghen Als ick u waertste draech Soo vant ick niet bedrooghen My selven even staech Met sulck een droeve plaech Nu can ick ondervinden Hoe dat Fortuna keert Met al AEolus Winden Onsacht word' ick gheleert Door pijne die vermeert. Och of mijns Lieffs ghedachten Halff strecten als de mijn In malcandren te achten Soo werde Medecijn Inwendich gheen fenijn. Hoe can thert onderlinghen Dat van Lieffd' ouervloeyt Hemselven doch bedwinghen Beletten dat eens bloeyt Tgheen door de Lieffde groeyt. In Hope / ducht en sorghen Claech ick dit lijden groot Al leydt reyn Lieffd' verborghen Sy sal noch bloeyen root Ofts wt der aerden sproot. Ach door het lang vertoeven Een flauwe hert verhart Hoe mach ick so bedroeven Myselven / aendoen smart Int eynt het beter wart. Princes die buyten hopen My dees vercleyning doet Elck hout zijn schoonste open Want menich schijnt wel vroet Die dat beclagen moet. 