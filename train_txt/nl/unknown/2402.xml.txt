 COemt doot en toeft niet lange, Haelt my wt dit dangier, Te leven maeckt my bange, Want van mijn liefken fier So word ick nv bedwongen, Daer al den troost op stont, Dwelck doen quae schalke tonghen, Deur haren valschen mont. Gheen dinck weet ick ter eerden, Dat my ghenesen mach, Want die ick hiel in weerden, Moet ick verlaten ach, Waer sal ick eylaes vluchten, Ellendich creatuer, My verdriet de aenluchten Den Hemel claer en puer. Kironos wilt niet toeven, Wilt afsnijden den draet, Want ick sou my bedroeven. Lietsy my desolaet, Ach en wensch ons geen leven, Sterven is mijn propoost, Nv ickse moet begeven, Mijn hoop solaes en troost. Prince groot ende cleene, Denckt wat pijne hy lijdt, Die van sijn liefken reene, Moet scheyen so subijt, Ick segt al zijnt geen brieven, Want ick proeft vroech en laet, Dat scheyen van gelieven, Alle pijn te boven gaet. 