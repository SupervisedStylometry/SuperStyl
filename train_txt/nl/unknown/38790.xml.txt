 WEest nu verblijdt, wie dat ghy sijt V hertgens laet ontspringhen Tis nu den tijdt, om te doen vlijt Van deughden eens te singhen, Die deught is veel prysens waert, Want sy eeuwigh wort vermaert, Diese doet die wort verclaert, Door wel-doen sonderlinghen. Iacob gingh Esau te ghemoet, Sachtmoedigh in sijn sinnen En heeft hem vriendelijck ghegroet, Met angst en vrees van binnen, Ter aerden gheboghen neer, Met sijn wijf en kinderen teer, Hy ontsagh hem also seer Wt broederlijcke minnen. Ioseph verheughden hem voorwaer Als hy sijn Broeders hoorden Doen sy om cooren quaemen daer Hy hem niet eens en stoorden. Doen hyse soud spreken aen, Sijn de tranen uyt ghegaen Groote deugt heeft hy gedaen dat blijct uyt al sijn woorden. Verduldigh was Iob in sijn strijt Als Godt hem quam beproeven, Hoe wel dat hy noch leedt verwijt, Hy sprack sonder vertoeven, met woorden schoon, God gaf, God nam Hy was een lijdtsamigh man, Siet sijn leven vry eens an, Wat wy noch al behoeven. Tobias en verdroot het niet Sijn mael-tijdt te verlaten, De dooden te begraven siet Die lagen op der straten Al desen heeft Godt beproeft, Hy die weet al ons behoeft, Waerom sijn wy dan bedroeft, Wat sal de droefheyt baten? Princen de deughden sijn seer schoon Die hier deughden bewijsen, Sy sullen na spannen de croon, En hier namaels prijsen, Hy is wel goet die deught bemint, Maer veel meer diese begint, Die deught doet, ten Hemel climt Tot Godt die hem sal spijsen. 