 Lieft God den Heer, Ghy menschen groot en cleyn, Gheeft hem sijn eer, Die hier zijn int ghemeyn, Sijn naem altijt Loof en ghebenedijt, Met soeten toon, Singht hem lof ende prijs, Met Psalmen schoon, En met een soet advijs, Die hier zijn tsaem, Eeuwigh God is sijn naem, Alle dingh ghepresen, Heeft door hem sijn wesen, En gheeft haer macht, Leven en cracht, Want t'allen steden, Gheeft hy beneden, Ghetuychnis daer, Van sijn macht claer, Int openbaer. Hy onderhout Ons door sijn seghen rijck, Diet hem betrout, En neemt van hem gheen wijck, Die sijn ghemoet Vast staet op den Heer goet, Die can sijn daet, Alhier bevroeden wel, Sijn wonder raet, Alhier door gronden snel, Alle dingh cleer, Staet hem tot eenen leer, Het aertrijcke seer schoone, En oock des Hemels troone, Son ende Maen, Met Sterren saen, Voghelen die singhen, Die dierkens die springhen, Op bergh ende dal, Met een soet gheschal, Tis voor hem al. Het aertijck breet, Wat daer in roert en leeft, Hy met bescheet Haer spijs en voeder gheeft, Als sy opt velt Sijnd' met hongher ghequelt, Fonteynen milt, Laet hy springhen seer soet, Daer al het Wilt Hun dorst versaden moet: Dus is u goetheyt Overal uyt ghebreyt: Die cruyden sietmen groeyen, Die boomen sietmen bloeyen, Lieflijck int velt, Het dient vermelt, Tot lof van sijn name, En sijn groote fame, Met bly gheschal, Sijn goetheyt al Ick roemen sal. Hy gheeft oock spijs, Ter zielen saligheyt: Want hy propijs, Ons dit heeft toe gheseyt, Dat sijn lichaem fijn, Ons een spijs sou zijn, Heeft ons ghemaeckt Vry uyt des duyvels handt: Doen wy geraeckt Waren in des doodts bandt, Sijn soon sandt hy, Die maeckte ons heel vry, Laet ons verjolijsen, Hem loven en prijsen, Voor al dees weldaet, Die eeuwigh bestaet, Dan sullen wy met eeren, Eeuwelijck triumpheeren, In s'Hemels pleyn, Dat is certeyn, Door Christum alleyn. 