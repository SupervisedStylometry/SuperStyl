 Ic sach minen here van Valkenstein uit sijnre borch wechriden; sijn schilt dat voerde hi neven hem, dat blanke swaert an der siden. ‘God groete di, here van Valkenstein, sijt ghi des landes een here, so gheeft mi weder den ghevanghen van mijn om aller joncfrouwen ere.’ - ‘Den ghevanghene dien ik ghevanghen heb, en sal gheen ghenade ghebueren, hi licht in den toren te Valkenstein daer moet hi die doot besueren.’ - ‘Licht hi in den toren te Valkenstein ende moet hi die doot besueren, so wil ic dichte die mueren sijn ende mijn liefken helpen trueren.’ Ende doen si teghen die mueren trat, sie hoorde haer liefken daer inne: ‘dat ic u moet helpen ende niet en can dat benemet mi alle mijn sinnen.’ - ‘Naer huis, naer huis, schoon joncfrou saert, God late di troost ghebueren, neemt desen jare enen anderen man die u can helpen trueren.’ - ‘Neem ic desen jare enen anderen man, bi mi so moet hi slapen; mijn trueren en wil ic niet varen laen, hi mi verstoten mochte. ‘Ic wilde hi hadde een telderkijn ende alle joncfrouwen mochten riden, so mocht ic met den here van Valkenstein om mijn soete liefken striden.’ - ‘Och neen, och neen, schoon joncfrou saert, daer af moest ic draghen schande, gaet, nemet u liefken bider hant ende trecket met hem uten lande.’ - ‘Ic en trecke also uit dinen lande niet, wilt mi eerst een briefken scriven, op dat als ic come in dat vreemde lant, ic daerinne mach verbliven.’ Ende doe si opter heiden quam, begonste si luide te singhen: ‘nu can ic den here van Valkenstein met minen woorden dwinghen. ‘Ende dat ic nu niet segghen can, so wil icker nu singhen: ic mochte den here van Valkenstein met minen woorden dwinghen.’ 