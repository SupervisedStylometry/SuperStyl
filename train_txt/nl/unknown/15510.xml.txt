 Const gaet voor cracht, lijc d' ouders ons scholieren; steld u nu op, die ryden noyt began; toogt vroom dijn vacht ende opent tsLeeus bannieren, let op tvirtuyt, ons welvaert hangter an. Elck edel man int vechten valt zeer coene; int groene recht dijn tenten gent. Maect u bekent int Vrancs convent, daer is profijt te doene. Marchierd gheras, verbeidt noch tijt noch huere: Godt gheeft u weder puer naer weynschen kies. Tis nu rechts pas, de vruchten zijn in schuere, gheen landman crijght by u als nu verlies: Gods vriend Andries staet u wel te bevroene, te spoene pooght, hoept goeden hent. Maeckt u bekent int Vrancs convent, daer is profijt te doene. Spijt ende orgueil laet op de Lely commen: den Inghelsman steket al omme in tvier boven Monstrueil, voort al dees zye der Sommen, mids Terowaen, t' roofhuys voor ons onghier, blijft int dangier, als nu zijnd' in seysoene, te goene dy ketst ende rent. Maeckt u bekent int Vrancs convent, daer is profijt te doene. Sluert niet hier op, die zijt van sKeysers soorte, trect altijt voort als vindy wederstoot; biedt fray den crop tot Parijs voor die poorte, met eeren blijfdy voor den Keyser doot: vreest gheenen noot, maer wacht veur Ghuweloene, voor noene, is tfaict meest excellent. Maeckt u bekent int Vrancs convent, daer is profijt te doene. D' hooghste van al, als Prince boven princen, diet al regiert, en weet al goet en quaet, kent elcs gheval in steden en provincen: dies zal hy u, mits goet recht, gheven raet. Sonder verlaet is goet recht wel te doene, te bemoene, pijnt zulck accident. Maeckt u bekent int Vrancs convent, daer is conquest te doene. 