 Ic weet heer Jhs wal bereyt hi heeft myn herte omvaen mit synre sueter mynlicheit ic en kan hem niet ontgaen ic moet syne guetheit dragen syn wesen dat is soe wal gedaen hi staet in mynen behagen Schoenre here en sach ick nye des wil ic my vermeten tys recht dat ic hem vrenscap doe hi doet myn druck vergeten hoe reyne is alle syne mynne my is te bet dat ic hem sie dat doet syne suete mynne Desen here en wil ic niet begeuen hi staet soe vast in my bauen alle die daer leuen tys recht daer is reden by syne mynne is alsoe breyt als ic in synen synnen stae soe vergete ic alle myn leyt Syn wesen is claer syn glorie is schoen dat licht als een crysstal mocht ic hem spreken sonder vaen dat waer myn wonschen wal Och lacy neen ic niet dat doet myn vleysch ende alle myn sunden sy holden my int verdriet Desen heer en is nyemant toe hoge gebaren des wil ic my verblyden ic heb hem in myn herte vercaeren dat doet syne suete myn Och lacy ic lyde pyn dus moet ic vast in j hapen leuen ic byn in druck alleyn Jhesus here siet aen myn druck doer alle myne begeren al is dyt liden in my gedicht ic bid heer Jhesus seer gy syts my wal weert och v te dienen alle myn leuen waer gys here op my begeert 