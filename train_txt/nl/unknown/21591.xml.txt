 AEnhoort ghy Christenen al ghemeyn Een nieu Liedt sal ick singhen Van een Langhe Margriete onreyn En van haer boose dinghen Van haer verraderije En valsche Duyuelrije Die sy nv heeft bedreuen Met haren boosen boel Den Paep al scheen hy coel O Godt willet haer vergheuen. Symon de loose Heer Prochiaen Van onser Vrouwen Kercke Heeft door sijn Griete schandelijck verraen Twee Mannen groot van wercke Christoffel excellent En Oliuier bekent Met alsoo boose vonden En sochte onderscheydt Van den wech der Salicheydt Wie hoorde oyt sulckx vermonden. Sy begheerde een disputatie wel Al teghen den Paep te hooren Twelck gheconsenteert wert snel Den Pape heuet verloren Hy dreyghende met ghetier Sweert, Water, ende Vier, Dit sijn haer argumenten Daer mede sy rebel Haer Leere houden fel Sy vreesen voor haer renten. Dees twee heeft hy gheuanghen gheleydt Smorghens ten seuen vren Den tweeden Julij het wert beschreyt Veel menschen hier om treuren O Godt wilt hen bijstaen Die daer ligghen gheuaen Om uwen name machtich Versterckt hen met den Gheest Dat sy smaecken den keest Van uwer liefden crachtich. VVacht v neerstich wie dat ghy sijt Voor Monicken ende Papen Sy sijn vol boosheyt haet en nijt Dorstich nae t'bloet sy gapen Schout den Jesuwijtschen hoop Met haren verkeerden loop Tis een Duyuels ghedrochte Becleedt met Hypocrisie Vol boosheyt en hoerderije Den Sathan noyt ergher wrochte. VVacht v voor Langhe Margriete boos Die van rouwe haer sieck veynsden Om datmen spreken soude altoos Met haer die ercheyt peynsden Sy is besweken cranck In tsamen spreken stranck Van tsauonts is sy gheganghen Tot den Marckgraue plat Daer hy aen Tafel sat Na t'quaet was haer verlanghen. Spieghelt v hier al te samen aen Sijt voorsichtich als Serpenten Wacht v voor Vrouwe ende voor Man Dat ghy niet in tormenten En compt door valsch bedroch t'Welck ter werelt leeft noch Al is Judas ghestoruen Hy heeft noch van sijn saet Achterghelaten quaet Van den Sathan verworuen. 