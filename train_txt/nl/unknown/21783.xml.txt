 STraff' doch niet in onghenaden Mijn misdaden, Heer, maer hebb' met my ghedult: Ende zijnd' in toorn' ontsteken, Wilt niet wreken, Ouer my mijn swaere schult. * Want dijn pylen afgheschoten Staen ghesloten In mijns herten diepsten grondt. Dijn hant swaer end' onghenadich Druckt my stadich End' heeft my gheheel doorwondt. * In mijn vleesch' en is o Vader Lidt noch ader D'welck voor dijn toorn' is ghesondt: Mijn ghebeenten mits mijn sonden Gantz gheschonden, Sijn vol onrust t'aller stondt. * Want mijn sonden end' boosdaden Die my schaden Rysen bouen mynen kop. Ende doen my nedersacken Gh'lijck als packen, Die men niet kan beuren op. * Dies mijn seeren ende buylen Seer vervuylen Werpend' etterende dracht. D'welck mijn dwaesheyt veroorsaecket Ende maecket Dat ick schier van stanck versmacht' * Ick verkrimp' heel end' verkromme Ja vall' omme Van last end' van hertenleedt. Ick moet heele daghen sluypen End' gaen druypen, Treurich zijnd' in rouw' ghekleedt. * Want mijn heupen vol ghebreken Sijn ontsteken, Met vyer end' vol heeten brants End' t'vleesch is my gantz met allen Inghevallen: Aen my is niet gaef noch gantz. * Dies ben ick swack al te seere O Godt Heere: End' verbroken schier van smert'. Daerom brull' ick met gheruchte Ende suchte, Van pijn die ick voel int hert'. * Doch mijn lust end' hert' van binnen Ende sinnen, Staen, Heer, voor dy openbaer, All' mijn suchten ende sorghen, Onverborghen, Is dy wel bekent end' claer. * T'herte sweeft my gintz end' weder Op end' neder, Soo dat mijn cracht my begheeft. D'ooghen zijn my inder waerheyt Sonder claerheyt, Als een die gheen ooghen heeft. * All' mijn vrienden ende maghen Sien mijn plaghen, Van besyden ende dwers. Myne naeste naghebeuren Sien my treuren, End' aenschouwen my van vers. * Maer die my nae't leuen jaghen Legghen laghen: End' die my beraden quaet, Gaen en dichten alle malen Leughentalen, Met bedroch end' valschen raet. * Doch het valt m'al in mijn ooren Sonder hooren, Want ick houd' m'als doof end' dom. End' op all' haer valsch aentyghen Met stil swyghen, Houd' ick toe den mont als stom. * Als off ick van all' haer woorden Niet en hoorden: Houd' ick my gheheelijck stil. Oft als een die wordt bestreden End' met reden, Sijn saeck niet verweiren wil. * Want ick vast in mijn ghedachte Op dy wachte: O Heer, mijn troost staet op dy, Du mijn Godt end' Heer goetdadich, Salt ghenadich: Gunstigh' antwoort gheuen my. * Want ick sprack in mijn ghebeden Dese reden: Maeck mijn vyanden niet bly: Want sy sullen met behaghen Hoomoet draghen, Soo mijn voet ghestruyckelt sy. * Want soo dijn handt my wilt mincken Ick moet hincken, Smadelyck mijn leefdaegh' lanck. End' steed's sonder op te houwen, Droeviggh schouwen Mijn smert end' mijn onderganck. * Heer du sietst dat ick mijn sonde Dy verconde: End' verlaghe mynen row'. Ende dat ick swaerlijck suchte, Ende duchte, Voor mijn misdaet seer ontrow'. * Myne vyanden die bloeyen Ende groeyen, Hierentusschen in haer cracht. Ende die my bouen maten, Nydich haten, Nemen toe in hare macht. * Die my quaet voor goet verghelden, End' my schelden, Vallen teghens my met haet. Alleen om dat ick in deugden, Stell' mijn vreugden End' volgh' een goet opsaet. * Maer du wil my niet begheuen All' mijn leuen, Mijn Godt end' ghenadich Heer, Keer niet van my dyne vrede, Noch en trede, Verde van my nimmermeer. * Dyne hulp' wil my toestellen, End' versnellen, Dijn ontset in desen strijdt: Want ick doch van dyner crachte Troost verwachte, Du bist mijn hulp alle tijdt. 