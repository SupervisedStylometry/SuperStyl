 WAerom verstoot ghy ons in Leydt, En zijt vergramt dus HEEre, Al op de Schaepens uwer Weyd', Die men vermoort so seere. Ghedenckt aen dijn Ghemeynte reyn, Die ghy vercoren hebt Alleyn, En duyr ghecocht tot Erven, Dijns Erffdeels Lustich ende schoon, Aen Zyons Berghe daer ghy woont, Die men nu siet bederven. Met Voeten treetse Godt all' om, Haer pochen stoot te gronde, De Vyandt heeft int Heylichdom Verdorven wat hy vonde. Dijn Wedersegghers brullen seer, End' in dijn huys oock hebben, Heer, Sy haren Godt ghestellet, Tot uwer Oneer en Verdriet, De Bijlen hooch men blincken siet Ghelijck men een Bosch vellet. Sy houwen dijne Taeffel werck In stuck met Baers en Bijlen, Ons wy die op dijn Macht (Heer sterck) End' woort vast staen als Stijlen, Die plaghen sy en brenghens' om, End' werpen oock dijn Heylichdom In t'Vyer haer moedt te stillen. Te grond' ontwijden sy gantsch gaer De Wooninghen dijns Names daer, Die sy niet kennen willen. Want in haer hert sy spreken daer, Laet ons haer nu berooven, En gantsch wtroeyden allegaer, Met tsaem haer nieuw' Gheloove. Alsoo verbranden sy met schand', All' Godes Steden in den Land', Dat wy nu sien niet meere Ons teecken goet, noch daer is, Heer, Nu geen Propheet noch Leeraer meer, By ons, die ons mach Leeren, Hoe lang' sal u de Vyandt (Godt) Versmaeden end' Blameeren, Hoe langs hoe meer dijn Naem bespot Tot Nae deel dijner Eeren? Waerom gaet ghy dijn Handt so groot, Dijn Rechter handt van dijnen schoot, HEER so gheheel affwenden? Maer nochtans Godt van Eewicheet, Is Coninck die op Aerden breet All' hulpe gaet bethoonen. Door dijne Cracht deylt ghy dat Meyr, Der Draken Cop ghy brecken, Int Water end' met all' syn Heyr, Dat dijn Volck hem begecken. Den Cop des Walvischs ghy verslaet, Dien Volck dat in Woestijnen gaet, Ghy hem tot Spijse senden. Fonteyns int drooge maeckt ghy (Heer) Rivieren groot verdroocht ghy weer, En dat om dijn Elenden. Beyd' Dach en Nacht all' dijne zijn Want ghy't Alleen bereydet, De Sonn' en Sterren ghy so fijn Hooch aen den HEmel leydet, Een yeder Landt syn Palen sett, Ghy maeckt Winter end' Somer net, So wilt dan eens ghedencken Hoe seer de Vyandt Godt versmaet, Een dwaes Volck dy Blameeren gaet, Dat welcke my doet Crencken. En geeft den Dieren niet O HEEr Dijns Tortelduyven Siele, Vergeet doch mijns oock nimmermeer Maeckt datmen niet Verniele Dijn Armen, Maer O Heer ghedenckt Hoe dijn Verbondt is seer ghecrenckt, Want t'Landt is Jammerlijcken Verwoest, de Huysen ligghen neer, Laet die Gheringen met Oneer So niet gaen schaemelijcken. Want d'Armen en d' Elenden (Godt) Die Prijsen dijnen Name, Staet op (Heer) end' verdrijff den spot De Godloos doch beschame, Ghedenckt aen die daeg'lijcxsche smae, Die van den Dwasen dy gaet nae, Vergeet om dijns Naems Eere, Dijns Vyants roepen geensins HEer, Haer Raesen wass't hoe langs hoe meer Dies help ons GOdt mijn HEERE. 