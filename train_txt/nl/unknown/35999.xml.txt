 MIchaÃ«l Arch-Enghel hoogh-verheven, Godt. heeft u soo groote cracht ghegheven, Dat den duyvel u heeft moeten wijcken, Die met Godt hem wilde verghelijcken: Snelle totter helle Is sijn hoovaerdij' verdoemt, Die met woorden inden Noorden Haer van hoogheyt had beroemt. Godt heeft u de roode Zee doen scheyden, Om sijn vrienden droogh daer door te leyden; En den vreeden Koninck doen versmooren, Die sijn dienaers niet en wilde hooren: Crachtigh ende machtigh Hebdy haer in't landt ghebraght, 't Welck te vooren had gheswooren Godt te gheven haer gheslaght. Wilt Godts volck oock hedensdaeghs beschermen; Hoort sijn claeghen, suchten ende kermen: Wilt des vijandts cracht en macht verpletten, Die den voort-ganck van 't gheloof beletten. Strijder en Bevrijder Van het edel Christendom. Helpt de waerheyt met u claerheyt; En maeckt alle valsheyt stom. Wilt oock eens de Wet van vrede leeren Ettelijcke ongheruste Heeren, Die soo nijdigh en soo bitter strijden, En in dese plaghen haer verblijden; Twistigh ende listigh Tweedraght saeyen inde Kerck, En vertreden recht en reden Met soodanigh duyvels werck. Voorts wilt ons in vrede komen haelen, Als wy sullen scheyden uyt dees daelen: Brenght ons daer de goede sielen rusten, En in Christo stillen all' haer lusten, Singhen en omringhen Die Fonteyn van alle goedt, En ontfanghen met verlanghen Haeren soeten overp-vloedt. 