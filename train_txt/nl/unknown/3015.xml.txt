 LAet louen dy, wien d’Jnghels louen, Ghy zijt Gods weerdste bruyd verheuen: Onslien bringhd ghy ten Hemel bouen, Dies hebdy groot verdriet beseuen, Noyt vrouwe en leedt sulck grief int leuen. Wat leedt ghy drucks Maria vrouwe Deur Symeons schoon prophetyen, Doende verclaers, dat tsweerd van rouwe Dijn eyghen siele sou duersnyen, Groot last quam dy, veur cleyn verblyen. Hoe vendy v int fel beswaren Alst Herodes dede becoopen Al den kinders onder twee iaren, En ghy moest naer Egypten loopen, Dijn last groeyde met grooten hoopen. Wat hadde v ionck lichaem toren Als ghy en Joseph bee vul minnen Dijn kindt waendet hebben verloren, En ghy hem vondt ten Tempel binnen, Sonder Gods troost ghy moest ontsinnen. Wat haddy gru en swaer mishaghen, Wat leedt dat herte bitter nepen Als ghy dijn kindt saeght tcruyce draghen, Ende hem ter doot by fortsen slepen, Gheen mensch’ en had dit grief begrepen. Met droefheyt groot waerdy bevanghen Swaer persse bracht dijn herte t’onder, Als ghy hem saecht aent cruyce hanghen En ghy en Jan bee stondt daer onder, Ghy en const verstaen dit bittter wonder. Hoe anxtich waerdy van bedryue, Hoe sneet den point van d’Bisschops sweerde, Als ghy hem gherooft saecht vanden lyue En van tcruyce gheleyd op deerde, Ghy wist, aen hem hinc tshemels weerde. Wat bitter pijn moest ghy beslauen, Hoe schraudy laes, droef van bewinde Als ghy hem dijns ondancks saeght begrauen En scheeden moest van uwen kinde, Uoor tsweerelts goedt dijn hert hem minde. Nu bid ick v schoon ieught ten fyne En slaet ons sondaers doch gheen swijcke, Deur groot en smal dijn bitter pyne Bringhdt ons in dijn kindts eeuwich rijcke, Dwelck vul vreughdt is sonder ghelijcke. 