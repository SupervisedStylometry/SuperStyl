 OCh vrienden al, Die enghe poort, en den wegh smal, Die deur aent Schaepstal, Is Christus reyn van zeden, Doet gheen afval, Blijft vaste by zijn woort, Hem ghehoorsamigh hoort, Want gaen door d'enghe poort, En den smallen wegh treden, Is blyven in zijn reden. Wie vaste blijft In Christus reden, hy beklijft, Den Gheest Gods die drijft En leert hem alle saken, Maer Paulus schrijft Van die verkiesen haer Self eenen wegh, aldaer Sy in wandelen zwaer Conscientie sy maken, Dit oft dat te gheraken. Menschen verstandt Noch goetduncken en ghelt niet, want Wat Godt niet en plant, Dat wil hy self uytroeyen, Dus soo yemandt Menschen leeringhe leert, Te vergheefs hy Godt eert, Aen een deure verkeert Veel kloppen, hem vermoeyen, Wat vreucht kan daer uyt groeyen? Ghelijck daer deen De Schriftgheleerde Pharizeen, Met haer langhe gheebeen, En haer vercierede Wetten, Latende 'tgheen Dat den Heere gheboodt, Barmherticheyt ter noot, Oordeel, gheloove groot, En ginghen nouwe letten Op Menschelijck insetten. O Prince, die Boven Princen heerschappie, T'is noot dat elck sie, Om niet verleyt te sneven, Ghy seght, soo wie, Dat licht der Werelt, my Na volght, wesen sal hy Van duysterheyt al vry, En hem sal zijn ghegheven Dat licht vant eeuwich leven. 