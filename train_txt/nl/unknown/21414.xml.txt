 GOds edel kinderen wilt doch gedachtich wesen Wat Christus heeft voor ons voldaen Ende oock de liefde die Christus heeft bewesen Doen hy hem voor ons aenden cruyce liet slaen. Door Adam waren wy al verloren Maer Christus heeft ons weder ghehaelt Door hem so zijn wy nv nieuwe gheboren Want Christus heeft ons alder schult betaelt. Met gout noch siluer noch met ander goede En heeft ons Christus niet ghecocht Maer met zijnen heylighen dierbaren bloede Heeft hy ons ter salicheyt als nv ghebrocht. Och mijn volck wat hebbe ick v bewesen Wat dinghen hebbe ick v misdaen Die doot voor v gesmaect aenden cruyce geresen Dat ghy mijn woort niet en cont verstaen. Wie wasser oyt so hooghe gheboren Die ons mocht helpen wter noot Doe wy al tsamen waren verloren Dan Iesus met synen bitteren doot. Dus en wilt v herte van hem niet wennen Want Christus claerlicken heeft gheseyt Die my hier bekent die sal ick oock bekennen By mijnen vader inder eewicheyt. Hy is een herder dats claer beschreuen Die voor zijn schapen ghetrouwelick staet Want voor zijn schaepkens laet Christus zijn leuen Dies sullen wy alle volghen na synen raet. Dus laet ons hem nauolghen allegader Een vast betrouwen met herten vry Want niemant en mach daer comen totten Uader Spreeckt Christus die Heer dan door my. Den last van sonden en wil hy niet gewagen So ons Mattheus dat claer belijt Mijn iock is soet mijn last is licht om dragen Comt al tot my die daer beladen zijt. Ick ben die wech spreect Christus die waerheyt en dat leuen Ick ben die duere ende den inganck Die door my ingaet die en sal ick niet begeuen Soect my so suldy leuen na mijnen danck. Noch spreect Christus willet wel versinnen Willen wy gaen den rechten padt Dat wy malcanderen sullen beminnen Ghelijck ons Christus heeft lief gehadt. Laet ons synen gheboden onderhouden Met broederlicker liefden alsoot betaemt En met ghelooue opten Heere vast betrouwen So sullen wy Gods kinderen zijn ghenaemt. 