 OCh vrienden al, Die enghe poort, en den wegh smal, Die deur' aen't Schaepstal Is Christus reyn van zeden, Doet gheen afval, Blijft vast by sijn woort, Hem ghehoorsamich hoort, Want gaen door d'enghe poort, En den smallen wegh treden, Is blijuen in sijn reden. Wie vaste blijft In Christus reden, hy beclijft: Den Gheest Gods die drijft En leert hem alle saken: Maer Paulus schrijft Van die verkiesen haer Self eenen wegh, aldaer Sy in wandelen, swaer Conscientie sy maken Dit of dat te gheraken. Menschen verstant Noch goetduncken en geldt niet, want Wat Godt niet en plant, Dat wil hy self uytroeyen, Dus soo yemant Menschen leeringhe leert, Te vergheefs hy Godt eert, Aen een deure verkeert Veel cloppen, hem vermoeyen, Wat vrucht can daer uyt groeyen? Ghelijck daer deen De Schriftgheleerde Phariseen Met haer langhe ghebeen, En haer versierde Wetten: Latende t'gheen Dat den Heere gheboot, Barmherticheyt, ter noot, Oordeel, ghelooue groot, En ginghen nauwe letten Op Menschelijck insetten. O Prince, die Bouen Princen hebt heerschappie, T'is noot dat elck sie Om niet verleydt te sneuen: Ghy segt, soo wie, Dat licht der weerelt, my Nae volght, wesen sal hy Van duysterheyt al vry, En hem sal zijn ghegheuen Dat licht van't eeuwich leuen. 