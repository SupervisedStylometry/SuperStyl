 O Dach en claren morghenstont Heel helder met behaghen Als Aurora opt Aertrijcx gront Bracht d'openingh' vant daghen Bevochtighende t' looff en gras Tgheen Sol quam overschijnen Op dat sulcx groeyde yeder pas Groen ende ras Tot veelder menschen Medecijnen. Wat vruchten dat ghy Aerde baert Deur Phoebus hooch verheven Van al gheen heeft sulck cracht oft aert Ghesondicheyt te gheven Den Minnaer die door Mins aenvanck Hem quellet menichwerven Soo dat hy wert in 't Minnen cranck Deur t' snoot ontfanck. Zijne ghesontheyt soo te derven. Eens doen Phoebus Cupido sach Zijn gulden boochjen spannen Sprack hy door hoochmoedich ghewach Mijn cracht sal u vermannen Laet my dien boghe voeren snel Die gaet ter jacht Floreren En Python heb versleghen fel Sal desen wel Veel beter dan ghy gouverneren. O Phoebi dese reden stilt V cracht haest wert bevonden Schiet ghy met uwen booch het wilt Mijn pijl sal u doorwonden Met eenen brant vol Lieffdens pijn Te laet ist dan ghevloden V eere scheelt soo veel van mijn Ghelijck als zijn De Dieren minder dan de Goden. Cupido spande zijnen booch Met eenen schicht van Goude Die snellijck in Apollo vlooch Een looden die vercoude Hy inde schoone Daphne sant Dien Phoebus Lieffd' moest bieden Maer hoe dat heeter wert zijn brant Aen elcken cant Hoe dat zijn weertste meer ghinck vlieden. Prins grooten Godt, en cleyne wicht Onsichtbaer zijn u crachten Contrary sent ghy wel een schicht De gheen die u verachten Ghy hebt in u bedwanck den goon Doetse na u wil Minnen Al schijnt hun sake staen heel schoon Verkeerden loon Door u int eynde sy ghewinnen. 