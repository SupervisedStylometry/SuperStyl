 MEn Reden-strydt uyt Godes Woort, Daer elck te wesen vredich hoort, Vervremt van alle nijdt en listen, De school-geleerde hooghe twist Noch 't kribb'len vanden Hoff Iurist En voordert niet den waren Christen. De Christenheyt wort so verkeert Dat menigh logh, en vonden eerd, Opinij drijft voor recht en waerheyd: Of haelt dispuyten voor de hand, Om soo ondoen bedeckt verstandt, Maer meer beduystert heldre claerheyt Een sulck' is by naest elck Man, (Die inde waen) ten vollen kan, Hem feylt maer tot de daet te komen, Hoewel hy botlijck is en slecht: Hem acht, tot anders onder-recht Genoech in wijsheyt op geklommen. O tijt! o wanckel eeuwe! (meer Nu dan oyt was soo swack en teer Weeck-oorig volck voor alle tijen, Ia alle zinnen of-gheslooft) Hoe spreeck men best (om zijn gelooft) Hoe salmen lief't gheseyde lijen? Sal langh 't bedonckerde gesicht Op't gheen, het niet bevatten licht, (Verstaen noch doen begrijpen konde Star-oogen, na sulck blaeu gewelv' Hoe langhe sullen wyse selv' Vergapen sich met open monde. Hoe langhe worden in ghewacht Dees Hemel-wetten, sonder kracht Wiens heylichheden zijn vervloghen: D'eer van sulck opper-voogd' Iupijn: Dat minder Goden narren zijn Hy kent, die siet, met open ooghen. Mach uytgediende Scepter sleght Noch meer ghebien te sitten recht: Hoe langhe sullen oude Choren, Doen luystren na hun dwase sin: De sotte willen klincken, in Der gecken opghereckte ooren. Sal op een nieu (met vuyle stanck) Op klimmen dese Offer-danck (Door Paxij reuc, de Marcy dampen) Wil ongheboden Tempel plicht Voor oud' gebodt) zijn opghericht, So moet de haet, en liefde kampen: Want wie met dwang en herten leet Zijn doodlijck gift voor suycker eet, (Sulck Hemel eer, lang onder bleven, Beheunicht zijn ghemoet verstopt, Wort tegen wil, we'er in ghepropt) Sal nimmer Lichaem voedsel geven. So yemant buyten reden woelt, Die ware kranckheyt niet gevoelt, Maer acht tot baat zijn harde vlagen De sieckt is Meester van het lyff, Hy mist de sinnen alle vyff, De weet is wech, van kennis dragen. Drie krachten b'heerschen 'smenschen ziel En maect hem mensch, so eenich viel, Van menscheyt moet den mensch vervallen: Soo reden feylt hy haest verbeest, Verboomt on-voeligh, maer ontgeest, En sonder kracht, wort geen van allen Dus wort door onderlingen twist, De ware geest'lijckheyt ghemist, Door tegen krijg, den geest bedorven: Om dat elck weten, roert, en rept: Dat hy een ander doch herschept Die is in leven self verstorven. Dees plaghen waren, over langh (By stervelijcke al in zwangh) Wt desen Aetnae komen brandich De grousaem rasernijen voort, En wecken logen, roov', en moort, Haet, twist en alle boosheyt schandig Den mensche zy met hem beweeghd En niet meer tyrannije pleeghd, Noch wreetheydt bruyck over hem selven, Gheeft reden plaets u ziele kent, Met God zijn krachten aengewent Zijn machtich 't quaede te bedelven. Door Iupijn lieft een hooger Godt Acht (Ioves niet, maer) zijn Ghebodt Soo sal den stryt in vrede keeren V willen, in zijn willen, vest Gehoorsaemheyt sal alder best De boose Werelt reformeeren. 