 O Liefsten Godt k’verlanghe, seer stranghe, Naer u soo t’wel behoort, En wilt toch niet versteken, mijn spreken Eens mijn begheerte aenhoort Komt aen en laet ons heden, de steden Wt treden, en laet ons saen Velden en Dorpen bewoonen gaen. T’is waer u Hemels goeden, die bloeden Tot my in stadt wel seer Maer ick wou wel becomen, en vromen In deughden lanckx om meer, Ghy weet de Steden stooren, versmooren Het hooren, van t’eeuwigh goedt Laet ons gaen buyten al metter spoet. De open Velden gheven, aen t’leven Een groote stilligheydt Men leeft daer in een ruste naer luste, Gheheel in eenigheydt, Men hoort daer niet vervoeren, noch roeren, Noch poeren, in gheen Saysoen, Dat een belet aen den gheest sou doen. Kome ick daer te gheraecken, k’sal smaecken, Het gheen’ dat Hemels is, Ghy sult my daer beweghen, ter deghen, Door uwe woorden fris, Soo dat ick dus beschoncken, door-droncken, Ontfoncken, seer vierigh zijn sal, Want daer u vier komt daer brandet al. O Godt laet ons, ons vinden Beminden, Alsoo het is gheseydt, Wy sullen sonder sneven, daer leven, Van yeder af ghescheydt, Daer by oock Oeffeninghen, volbringhen, Van dinghen, die eeuwig zijn, In u presensi en de mijn. 