 DE kinderen hier seer godtloos// Die hun oock voeghen tot erghe daet// worden inckel grouwel en boos// Ende huer erfgoet hier heel vergaet// Nacomelin ghenen huer saet// worden veracht altijt// Daerom volght in tijts goeden raet// V herte vander boosheyt doch snijt. De kinderen die doen door reen Ouer den godtloosen vader clacht, Om sijnen wil alst dickmael scheen Soo worden sy van vele veracht, Wee v ghy godtloose gheslacht Die Godts wet niet en soect, Den Heer set ghy wt v ghedacht, Oft ghy leeft oft sterft ghy sijt veruloect. Ghelijck al dat wt aerde coomt Wederom aerdt can worden saen, Soo oock die hem hier niet en scroomt Het vloecken, dese sal vergaen, Tlichaem lijt, tschreyt menighen traen Soo langh alsment leuen siet, Tgodtloosen naem en mach niet staen, Godt roeyt hem wt, want hy en dooch niet. Siet toe wat dat ghy hier bedrijft Dat ghy een goede faem behout, Want dese veel ghewisser blijft Dan dusent groote schatten van gout, Het leuen t'sy van iongh en out Daer de mensch in besuert Is corten tijt als elck aenschout, Maer goeden name eewelijck duert. Soect dan wijsheyt mijn lieue kint, In vrede onderhoutse eenpaer, Want de ghene diese hier vint Crijght eenen grooten schat voorwaer, Gaet het v wel, ist al vruchtbaer, Diet gaf danct aldermeest, Laet v licht hier doch schijnen claer, Ende altijt uwen schepper vreest. 