 ONberaen is hier den mensche, Die hem op den mensch betrouwt; Daer is’t dat ick nu wensche, Dat elck leert, eer dat hem rouwt; En wilt op gheen mensch betrouwen, Maer in druck, in vreught en pijn, Wilt op vaste gronden bouwen, In Godt moet u hope zijn. Dien mensch doolt seer inde sinnen, Die jet vanden mensch verwacht: Van die u van daegh beminnen, Suldy morghen zijn veracht: Die van daegh gheluck u wenschen, Sullen u wel haest verraen: En betrouwt niet op de menschen, Of’t sal quaelijck met u gaen. Wat wordt by den mensch ghevonden, Als een lichaem vol ghebreck, Als een bondeltjen met sonden, Eenen vuylen sack vol dreck: Wie sal dogh den mensch jet achten, Al wilt den mensch vele zijn: Hy verliest al sijne krachten: Soo hy maer en voelt wat pijn. Wy malkander moeten minnen Sonder haet en sonder tijdt, Maer met gheen verbonde sinnen; Dat alleen ons hert verblydt Als wy sien een ander leven In gheluck en in voorspoedt; Soo sal Godt ons ruste gheven, En hier naemaels ’t eeuwigh goedt. 