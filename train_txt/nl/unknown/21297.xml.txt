 BEreyt dijn huys, mijn broeders fijn Want ghy moet steruen Weest cloeck ghemoet, wilt neerstich zijn In dit versoeck, en pijn Want wy op dit termijn Niet el verweruen Tis ons een spieghel en claer bewijs Dat hy den zijnen naer zijn aduijs Ulues ionnen wilt het paradijs Des leuens schoone Elck hef hem op, bidt ende waect Want zijn toecoemste ons naect Wel hem die dwoort Gods smaect Uan herten ydoone. Ghelucksalich zijn de broeders hier Die zijn ontslapen Sy leuen met Christum onsen princhier Aenschijn aen aenschijn fier Beurijt al van dangier Als rechte cnapen Maer den die blijuen sal de Heer Proeuen in menighen druck en seer Benauwen inden lichaem teer Door zijn versoecken Maer eerst haelt hy die zijn bereyt Uoor hem in heerlicheyt Dies den die blijuen schreyt In allen hoecken. Och zijnen thoorn groot en wreet Sietmen op rijsen Onder zijn kinders, dwelck my groot leet Nv maect in mijn gheweet De sonde is tclaer bescheet Uan dit aenwijsen Den blijuenden naect noch groot verdriet Wat Christus meent dat weetmen niet Met deser straffe die gheschiet In deser hueren Daer is eer lanck noch wat voor hant Datmen in Embder lant Beroouen sal playsant Godes schriftueren. Eerst slaet hy zijn wtuercoren ga Door het onthalen Dan sal hy ons straffen sonder ghena Door grooten druck en scha Als die van Sodoma Hy sal niet falen Hooch is verheuen zijn vierich sweert Ouer dit landt dwelck altijt deert Zijn wtuercoren hooch en weert Tzijn Pharaons zeden Sy legghen lasten menichfout Dwelck therte seer benout Uan die Christum zijn ghetrout Als eyghen leden. Den troost ten leuen faelt ons voortaen Als zijn vercooren Den wech des leuens vooren gaen Wat troost soumen ontfaen Anders dan doochskens dwaen In sulck orbooren Ons vaste stuenen onthaelt de Heer Daer op dat wy betrouden seer Die Godes thoorn weerhouden meer Dan thien pilaren Soot ghebleken is aen Noe claer En Lot tis openbaer So langh sy bleuen by haer Sachmense sparen. Wel moghen wy verhueghen vry Als zijn ghenooten Dat hy ons haelt wt dit ghespy Daer altijt trueren by Droefheyt en swaer ghestry Ons is ontsloten In deser werelt so zijn wy vrent Landtloopers ouer al bekent Die altijt soecken ons woonstadt ient So langhe wy leuen En dwalen hier als schaepkens gaer Onder de woluen swaer Die ons soecken voorwaer Te bringhen in sneuen. Al zijn wy hier seer cleyn gheacht In dit benouwen Wy zijn nochtans door Christum bracht Tot zijn heerlicke macht Al door zijns lichaems cracht Mannen en vrouwen Wy zijn door zijn wonden ghewelt Borghers en huysghenooten ghetelt So Paulus ten Ephesen melt Der stadt Gods reene Wy gaen nv thuys daer wy altijt Sullen met groot iolijt Ons droefheyt werden quijt Door Christum alleene. O broeders wilt doch desen ganck Met vruecht aenueerden Dat wy altijt der vruechden sanck En dat lustich gheclanck Moghen met blijschap lanck Hooren vol weerden Tusschen het leuen en de doot Staet onse vruecht en blijschap groot Dies weest ghemoet in desen noot Twert haest te doene Dan sullen wy hooren alsulck gheschal Dat mensche in desen dal Begrepen heeft noch sal In gheenen saysoene. Oorlof mijn broeders, dit is ghedicht Tot uwen trooste De Heer gheue dat wy seer licht Uan hier worden ghericht Waer sy oock zijn ghesticht Suyt, West, oft Ooste Wilt onse zwacheyt Heer aensien Dat wy voor doot verschricken noch vlien Laet dijnen wille in ons gheschien In dees ellende Dat wy dy offeren een lichaem Dat altijt dijnen naem Behoude, Heere eersaem Tot aen het eynde. 