 Waer toe of ick mijn sin In lusten vande min. Soo licht en los vervallen laet Op een Iuffrouw te hoogh van staet? Wiens reden, en zeden doen vaste blijck Dat men nau haers ghelijck In waerden, op aerden Soo schoon sou vinden, en daer by soo rijck. Was ick van meerder goedt Als wel mijn Iuffrouw doet, Soo had ick hoop dat ick haer sou Ver kryghen tot mijn eygen Vrouw; Op heden, syn reden, nogh trouheyts kracht By ryckdom niet geacht; Haer gaven // die draven Nae gelt na goet, na staet en hoog gheslaght. Al hoe wel dat ick mijn Hou van gheslacht te zijn Soo hoogh en eel ghelijck als sy, Maer 't komt in rijck-dom gants niet by, Mijn sinnen, die minnen haer niet om 't goedt, Maer uyt een trou ghemoet; Door reden, in zeden Haer schone jeught van jongs is opgevoedt, Dewijl mijn Iufvrouw heeft Al wat de werelt geeft Dats rijckdom, wellust, staet en eer Na wil, na wensch en na begheer Al heeftse, en leeftse na lust daer van Noch schorter yets wat an, Me Vrouwe, dats trouwe Waer in men mijns ghelijck niet vinden kan. 