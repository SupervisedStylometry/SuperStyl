 MIjn Lieffste uytvercoren Reyn Dochter triumphant Wiens Lieffde van te voren Mijn Lichaem steect in Brant Door t'Lieff aenschijn plaisant Dus blijft my voort ghetrouwe Edelen Diamant In Lieffd' ick u aenschouwe. Derft ghy u dus verstouten O Edel jonghlinck saen By my te comen couten Van Lieffd' te doen vermaen Tis al te stout bestaen Mits ick soo rijck van goede En ghy dus slecht comt aen Niet edel zijt van bloede. Tgheen ick schoonste beginne Door Reyne Lieffd' gheschiet Want Venus de Goddinne My dit alleenich riet Door Cupidos ghebiet Die tot uwen persoone Trou Lieffde groeyen liet Die schoonder zijt dan schoone. Iongman laet sulcx betyen En siet nae u proffijt Een ander maecht wilt vryen Dewijl het noch is tijt Soo sal reyn Lieffdes strijt Niet soo swaermoedich wesen Oft anders wel subijt Ghy worden mocht mispresen. De Lieffde tallen stonden My deuchdich onderricht Die u oock wel can wonden Met eenen Gouden schicht De pijn dan wat verlicht Oock mindert tgroot beswaren Wanneer het dertel wicht Ons twee doet tsamen paren. Ick can my niet verstooren Mits ghy van Lieffde spreeckt V moeyten zijn verlooren Twaer beter dat ghy weeckt Eer u jong harte breeckt Hoe soud' ick lieven connen Mijn verwe eer verbleeckt T'is al te laet begonnen. In fleur staet noch te bloeyen De Lieffd' door haren graet Waerom can die niet groeyen In u Maechdelijck zaet Tvertoeven valt te laet Tot Lieffd' wilt u begheven Wel heldren dagheraet Int bloeyen ws jong leven. Al is u droeflijck smeeken In alles soo minsaem Ghy sult soo Lieff niet spreken Dat my wert aenghenaem Door Lieffde seer bequaem Dus latet doch betijden Eer dat ghy door de blaem Raeckt in swaer teghenstrijden. Hoe condy my versmaden Ghy Edel Peerle schoon Voor sulcke groot weldaden Sal ick weer schencken loon Want met een Gouden Croon Sal ick u hooft vercieren Ick ben eens Princen Soon Vol deuchsame manieren. En oft mijn hert u minde Ghy waerden jongman vroet En dan AEolus winde Die waeyde onder voet Het wert eens soo onsoet Alst oyt was van te voren Dus na mijn reden doet En draecht gheen Lieffd' verloren. Soud' ick mijn reyn Princesse Niet tooghen Lieffde bloot Want ghy blijft mijn Voochdesse In desen hoochsten noot Want Liefde overgroot Heeft theel verstant omvanghen Dus strecket totter doot Nae u al mijn verlanghen. Krenckt niet u jonge leven O Edel Prince reyn Een ander wilt aencleven Hier in het Nimphes pleyn En laet my doch alleyn Een ander soeckt ter eeren Daer zijnder wel certeyn Die hertlijck u begheeren 