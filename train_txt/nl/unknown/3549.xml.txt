 SChoon bloem verheven Mijn jeuchdich leven Lijt groot torment tot allen daghen Door Lieffde die ick u moet draghen Inwendelijck gheplant Door Venus heeten brant Die sinnen en verstant Na haer doet jaghen Lieffd' tusschen beyden My eerst verleyden Die in het herte was ghesoncken En nu de Lieffde sou ontfoncken My d'eenichste affgaet En allen tgoet versmaet Dies heb ick desolaet Liefs dranck ghedroncken. Moet het by desen Alsoo nu wesen Dat ghy gaet vlieden van u waerden En trouwen Minnaer opter Aerden O droeve wreeden strijt Die also schielijck lijt In dees benauden tijt Ghy niemant spaerden. O wreede uren Die te langh dueren Voor alsoo weynich lieflijck vrijen Cupido Godt hoe condijt lijen Dat ick dit droeff gheclach Gheniete nacht en dach Fy u er dat ick oyt sach Dit teghenstrijen. Was ick ontrouwe V reyn jonckvrouwe Dan mocht ghijt my so bitter loonen Een open hert ginck ick u toonen Nu ghy dat hebt ghesien Heel smadelijck gaet vlien Daerom can ick misdien V niet verschoonen. Het troosts verwerven Schijnt moet ick derven Doch t' can noch wel ten rechten comen De deucht woont altoos by den vromen En als het herte wroecht Twelck heeft in Lieffd' gheploecht Dan groeyt weer met ghenoecht Lieffd' uytghenomen. In mijn beswaren Wensch ick welvaren Dees mijne herts lieve voochdesse Dien ick bemin als mijn Matresse Hoe seer sy haer hout schieu D'ou Lieffd' groeyt op een nieu Daerom wensch ick adieu Mijn schoon Princesse. 