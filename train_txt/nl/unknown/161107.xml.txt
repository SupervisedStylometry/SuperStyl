 NIet in des Werelts Rijcken Van kost'lijckheyt en schat, En magh men verghelijcken By die Heerlijcke stadt, Daer toe den enghen padt, Een yeghelijck kan leyden, Die uyt der Werelt scheyden, En werden moed' noch mat. Een stadt vol alder goeden, Die in't verneeren leyt, Daer toe moet elck hem spoeden, Want die heeft Godt bereyt, Voor die hier weent en schreyt, En haer op den wegh gheven, Die daer leyt totten leven, Met stadighen arbeyt. Even ver wy begheeren Dees stadt tot een erfdeel, Wy moeten ons verneeren, Na des Heeren beveel, Hem te volghen gheheel, In ootmoet al ons dagen, Om hem wel te behagen, Sonder twist, of ghescheel, Lieve laet ons doch poghen Met hart, zin, en ghemoet, Dat wy verkrijghen moghen Dees stadt vol aller goet, Met rechte ware boet, En een deughtsamen wandel, In al ons doen en handel, Door kracht van Christi bloet. Is Christus niet ghestorven Met smart en pijne groot, En heeft voor ons verworven, Dat wy in 's Vaders schoot (Bevryt van alle noot) Hier namaels moghen rusten, So nu onse vleys lusten Van ons werden ghedoot. Al moet men 't hier verlaten, Dat ons van't goede keert, Wellust en hooghmoedt haten, Dat van 't vleys wert begheert, Want Godt wil zijn ghe-eert In een ootmoedigh wesen, En zijn naem wert ghepresen Van die hem hier verneert. Nu staet elck te aenmercken, Hoe hy den Heere vreest, Ende of al zijn wercken Gheschien door vleysch of gheest, Dus doch sorghvuldigh weest, V daer in te beproeven, Want dat sal u behoeven, Van de minst tot de meest. So ghy dan nocht bespooret Dat 't vleys heeft d'overhandt, Of dat u noch bekooret Werelts lust abondant, Bidt den Heer om verstandt, Dat ghy dees mooght uytrooden En d'Aerdtsche lusten dooden, Of aers boudt ghy op't zandt. Die 't eeuwich Rijck wil erven (Door des Heeren genaet) Moet des vleys-lusten sterven, Ende staen af van quaet, Want dan sal 't zyner baet Godts geest tot hemwaert keeren Om hem den wech te leeren, Na Godes wil en raet. Och dat de gheest des Heeren Van boven in ons quam, Om ons wegh te regeeren, Na den wil van het Lam, Die ons misdaedt wech nam, Want zijn lust en behaghen Was om te moghen draghen Ons schult aen 't Cruyces stam. Comt laet ons naerstig trachten Dat dees trouwe Regent By ons staegh mogt vernachten, En blyven ongheschent, Tot aen ons levens ent, Om ons so te bereyden, Dat hy ons moght gheleyden Hier na in 's Hemels Tent. Houden wy hem in waerden Na 's Heeren wil en Wet, Hy sal ons heel veraerden, Dat vleys int gheest omset, En leven onbesmet Een ander ten Exempel Als een gheboude Tempel Des Heeren puer en net. Tot troost en vast betrouwen Dat Godt ons Vader is, En dat hy ons sal houwen Voor zijn Kind'ren ghewis, En schenckt vergiffenis Door zijn Zoon, om verwerven Godts Rijcke na ons sterven, Sonder dat het ons mis. 