 ICk claghe v o Heere al minen noot Uerlost my vander eewicher doot O Godt my wort soo banghen Helpt my nu strijden mijn Conink groot Neempt vlees en bloet gheuanghen Heer eerlanghen. Want si hebben my ghewelt ghedaen Daerom moet ick ten strijde wtgaen Strijden sonder versaghen Helpt my vernielen desen duyuel saen Die als een Leeu gaet om zijn behaghen Alle daghen. Die lusten en die begheerten quaet Die hebben my ghedaen groot ouerdaet Dat ick viel totter helle O Heere hadt ghy my niet omuaet Soo had ick vergaen seer snelle Met ghequelle. Den wech is enghe ende smal Soo wy dat lesen ouer al Die daer leyt totten leuen Schict v daer toe al in dit dal Tstaet Lucas dertien gheschreuen Sonder sneuen. Maer hoort wat zeyt ons Christus claer Wie dat my wilt volghen naer En zijn leuen wilt behouden Wie dat verliesen sal hier en daer Dat wort hem wel vergouden Soo wy houden. O Heere ghy zijt minen troost altoos Sterct my o Godt want ick ben broos En wilt my nv ontfermen Helpt my verwinnen den vyant loos U liefde laet in my verwermen Hoort mijn kermen. Nv wapent my Heere als een vroom man Dat ick verwinne met strijden dan Teghen die ongherechticheden Doet my den helm der salicheyt an Gheeft my den gheest des vreden Na v seden. Heft op mijn hooft mijn Heere reen Ghy zijt mijn toevlucht en minen steen Een leuende fonteyne Op v staet alle mijn hope alleen U moetmen louen int ghemeyne Groot en cleyne. Glorie si Godt den Uader schoon Die daer sidt in shemes throon Ghebenedijt moet hy wesen Dat hy ons sant sinen eenighen soon Door zijn wonden zijn wy ghenesen Soo wy lesen. En vreest v niet o Ierusalem teer Uan tribulatie oft van valsche leer Godt sal v ruste gheuen Onderhout zijn woort soo lancx soo meer Ghy sult comen int eewich leuen Hy salt v gheuen. Als Israel in die woestijne lach Sy hadden soo menighen droeuen dach Eer si te ruste quamen Alsoo moetmen nv met veel gheclach Lijden om Christus namen En hem des niet schamen. Nv bidt den Heere excellent Dat hy mach stryden tot inden endt Die dit liet heeft ghesonghen O Godt uwen gheest al in hem prent Dat hy mach spreken met nieuwen tonghen Onbedwonghen. 