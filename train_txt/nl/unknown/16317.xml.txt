 Ghesegent sijn mijn liefs bruin ooghen, die mijn jonck herte doen verdrooghen; ghesegent sijn haer borstkens ront; gheseghent sijn haer roode wanghen, die my van minne doen verlanghen; gheseghent is haer roode mont. Schoon lief, ach had ick duisent tonghen om uit te spreken, onbedwonghen, en om te loven uwen naem, ick sou hem door welsprekendheden, ick sou u naem vol soetichheden een iegelijk maken aengenaem. Rijck God, ware ic Appollo mede, dat ick u schildren mocht met vrede, u aenschijn schoon, u rooden mont, u lieflijck haar, u schoon bruin ooghen, u vel, met bloet en sneeu doorvloghen, en daer mijn hope is op ghegront. Ghy sijt het die mijn deucht versekert, ghy sijt diegeen die my verbetert, waer mijn jonck herteken voor beeft. Ach, sonder u soo moet ic sterven, ach, sonder u moet ic bederven; want ghy alleen my tleven gheeft. Ghy sijt mijn lief, mijn alderliefste, mijn alderschoonste, mijn alderfierste; maeckt dat ic niet en comme te val, opdat ic alle mijn vyanden te niet mach brengen en te schanden, die ons benyden overal. De winter sal gheen kou ghehenghen, de somer sal gheen vruchten brenghen, de lichten dach sal niet opgaen, men zal die werelt demoleren en door de drooghe see passeeren, eer ick, mijn liefste, u af sal gaen. 