 HEt is gheschiet, al na Lucas verklaren Dat Iesus stont by de Zee Genezareth, Daer hy overvallen was van de scharen, Die om Gods Woordt hooren hadden goet opset. Iesus die sagh daer twee schepen gelegen En die visschers waren daer uytghegaen, En wiesschen haer netten, gelijc als sy plegen In Simonis schip is hy ghetreden saen. Simon badt hy, dat hy weynig van lande Dat schipken voerde: doe ging hy sitten daer En leerde dat volck met goeden verstande, van het Rijcke Gods, dat Euangely claer. Als hy van spreken nu hadd' afgelaten, Sprac hy tot Simon: vaert ter diepte waert En werpt uyt uwe nette, tot uwer baten Om een tocht te doene, snellijc metter vaert. Meester sprac hy, wy hebben met verlangen Meestelijck ghearbeydt zonder verlet, Den gantschen langhen nacht, en niet ghevanghen, Nochtans op u woordt wil ick uytwerpen 't net. Doe sy dat deden, hebben sy besloten Eenen seer grooten hoop visschen, soo dat Haer nette scheurde, die medeghenoten In dat ander schip men om hulp riep en bat Aent net vol visschen, quaet om te verschepen Hadde hem int trecken, elc daer als een man Daer wasser alsoo veele, dat haer beyder schepen So vol waren, dat sy schier daer soncken van. Simon Petrus door dit aenschouwen, Hy viel voor den Heere op beyde sijn knien, O Heere, gaet wt van my, want al vol rouwen Moet ic my een arm zondich mensch belien. Hy was verschrict van sulcken ongewonen Grooten vischtocht, met die daer waren by Oock Iacobus, Iohannes, Zebedei sonen, Dat waren die medeghesellen Petri. En vreest u niet, tot Simon sprac de Heere Ghy sult gaen vangen Menschen int Aertsche dal, De schepen aent landt ghevoert met snellen keere Volghden sy hem nae, ende verlietent al. Visschers der menschen d'Apostelen waren Gods Rijcke die Gemeynte haer nette was En 'twater quam uyt dat Heylighdom gevaren, Dats den Geest des Heeren, die't doode genas. 'tHemelrijck is eens visschers net geleken Gheworpen in 'swerelts wijde Zee vloedt, Daermen mede vangt, na Christus spreken Allerley aert van visschen, quaet ende goet. Alst net vol is, trecken sy op na desen Sitten aen den oever, ende vergaderen daer In haer vaten die goe visschen uytgelesen, Maer die quade visschen werpen sy van haer In 'swerelts eyndinge salt oock soo geschieden, D'Enghelen die sullen uytgaen diligent, Ende sullen gaen scheyden al de quade lieden Wt midden van die rechtveerdighe bekent. End' inden oven, die vyerich sal branden, Daer sullen sy die quade werpen in, Daer sal zijn huyrlingh, en knerssinghe der tanden, Noyt gheen meerder droefheydt van 'swereldts beghin. Broeders, Vrienden, Menschen van alle staten, Laet ons toesien, dat wy door 's Heeren deucht, Als bequaeme visschen, komen in de vaten, In des Vaders wooninghen, eeuwigh in vreucht. 