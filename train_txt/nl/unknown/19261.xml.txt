 HOort al te gaer//int openbaer Na Christus woort en volgt hem naer Elck dat bewaer//gheseyt int claer Strijt vromelijck al sonder vaer Want Christus spreeckt int openbaer Ick ben die duere die open staet By minen Uaer//een middelaer Compt al tot desen Aduocaet. Sydi beladen//wilt v beraden Met Christo, want hy is goedertier Hy sal v versaden//ende niet versmaden Als ghy begheert van hem ghenade schier Ghelijck hy met barmherticheyt hier Uergaf den Moordenaer al zijn misdaet Hy staet elck in staden//vol ghenaden Compt al tot desen Aduocaet. Magdelena vol rouwen//wil dit onthouwen Ootmoedelijck is si voor Christus ghegaen Met vast betrouwen//sonder verflouwen Sijn voeten wasschende met menighen traen Seer neerstich met haren hayr te dwaen Dies si daer wies dat goddelijck saet Haer wert ontbonden//den last van sonden Compt al tot desen Aduocaet. Gheen ander afgoden//na menschen gheboden En heeft dat vrouken van Cananeen begheert Maer is gheuloden//tot den Coninck der Ioden Uolherdich voor Christum den Heere weert O Heere ghy weet wat my deert Mijn dochter is beseten vanden vyant quaet Hy was haer ghedachtich//door tgelooue crachtich Compt al tot desen Aduocaet. Wilt dit versinnen//die wil ghewinnen Gods eewich rijcke seer excelent Wilt duecht beghinnen//Christum beminnen Wt gantscher herten diligent Al en hebdy gout noch gheen paeyment Compt coopt om niet, spreeckt die Heer verstaet Gheen ander hoecken//en wilt versoecken Compt al tot desen Aduocaet. Elck wil ontcnoopen//zijn sondighe hoopen Uoor Christum hy sal v wel ontlaen Waer wildy loopen//oft elders coopen Als Christus v begheert te ontfaen Hy spreect compt alle die daer zijt belaen Matheus int elfste dat gheschreuen staet Wilt van hem niet scheyden//laet v niet verleyden Compt al tot desen aduocaet. Hi is die wech verheuen//waerheyt en leuen Hy is der scapen rechte duer Hy heeft zijn leuen//voor haer ghegeuen Ghegaen is hy als een goet herder vuer Hy heeft ghebroken den stercken muer Tusschen ons ende den helschen vyant quaet Dus alle ghemeene//groot ende cleene Compt al tot desen Aduocaet. 