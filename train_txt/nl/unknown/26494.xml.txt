 IN desen tijdt fel ende stranck Hoort men suchten en karmen, Benout door sober neeringhe kranck, Rijcke lieden verarmen, Onveyl is de bane, voor den Coopman vroet Menigen Snaphane, en Roover hem doet Seer groote schade, Te water, te land', nae lijf en goet Hy lijden moet, Vroech ende spade. Och Cooplieden wel voor u siet, Dat men u niet en rooue, Tijdtlijck goedt, en meen ick niet, Maer t'costelijck ghelooue In een consciency, oprecht ende claer, Met een sulck intency, dat men geern waer Naer al t'beslauen, Ontslapen in Christum eerbaer, Om rusten daer, Ter rechter hauen. Voor dese hauen vele vergaen, Ist niet een droeue sake, Als men veel storm heeft wederstaen, Noch te lijden schipbrake? Daerom op de bake, laet ons mercken wel In de laetste wake, voorsienich en snel, Als de vailliande, Op dat wy moghen uyt de Zee fel, Naer veel ghequel, Comen te lande. Maer ghy die quelt met onghemack Vwen cost te ghenieten, Het is een aengheboren pack, Laet het u niet verdrieten, Maer snel van maniere, in den Somer tijt, Doet ghelijck de miere, arbeydt om profijt, En dat by desen, Hoe arm en veracht ghy zijt, Ghy meucht door vlijt Coninghen wesen. In Coninghen huysen playsant Woont die coppe onreyne, Door haer neersticheyt en verstant: Dus hoe arm en cleyne En gheeft niet verloren, het betrouwen dijn, Ter weerelt vercoren zijn, voor Gods aenschijn D'arme beseuen Die rijcke int ghelooue zijn, Erfghenaem fijn, Des Rijcx verheuen. Zeylende nae't verheuen Rijck, Neerstich in goede wercken, En doet der waerheyt gheen afwijck, Op dat compas wilt mercken Want om Schips verslinden, waeyen meer en meer Schalcke valsche winden, alle menschen leer Och wilt ons senden Tot eenen Stierman t'allen keer, Vwen Gheest, Heer, om wel te enden. Paulus wesende t'eynder vaert, Sijns leuens pelgrimagie, Verblijdd' hem, dat hy hadde bewaert T'gheloof, en dat de gagie Van Gods hant ydoone, hem was toegeleyt Die eeuwighe croone, der gherechticheyt, Broeders volheerdich Om vollen loon neerstich arbeyt, Aen't eynde leyt, Den prijs seer weerdich. Daer zijnder die van rijckdom groot, Veel rommen en vermeten, Maer zijn arm, naeckt ende bloot, Het welck sy niet en weten, Mijdt ijdel berommen, o Christen ghetal, En wilt u rijckdommen, van hier vluchten al In s'Hemels eruen, Want dese Stadt der Weerelt sal Met grooten val, Vyerich bederuen. Dan sullen veel Cooplieden slecht Haer jammerlijck beclaghen, Die in Esaus moes-gherecht Nu hebben sulck behaghen, Dat sy niet en vraghen, nae Petrus verhael, Om de goede daghen, te sien principael In d'ander Weerelt, Die claer sal blincken altemael Ghelijck Cristael, Schoone bepeerelt. In die schoon Princelijcke stadt Werden rijcke bevonden, Die haer herte met haren schat Aldaer hebben ghesonden, En hier niet en sorghen, als Heydenen sot, Maer hebben verborgen, haer leuen in Godt Ons al gheschiede Van den Heere sulck salich lot Bidd' ick voor't slot, Van mijnen liede. 