 Aenhoort t'geclach o bloeyende ieucht Die v vermaeckt in ydele vreucht, En Spieghelt v vry Neempt exempel aen my, Dewijl ghy meucht. Ick heb wel eer ghetriumpheert Wellust des Vleyschs altijt begheert, Met vrolijck iolijt, Na des Werelts tijt T'welck haest verkeert. Dansen en spelen heb ick ghesocht Mijn tijt in ydelheyt ouer ghebrocht, Tis my nu wel leet, Maer God is diet weet, Waer ick om docht. Bancketeren en vrolijck te zijn Lieffelick aenschouwen mijn liefs anschijn Dat was voorwaer, Mijn vreucht eerbaer Mijn Medecijn. Maer het is eylaes te zeer verkeert Ick die de Werelt so heb gheeert, Vint mijn nu in noot, Deur den wreden doot Die mijn turbeert. Wat ick aenschouw tis mijn al pijn t'Gheen my wel eer vreucht plach te zijn Dus ben ick ontrieft, Maer alst Godt belieft Salt anders zijn. Niet isser dat ick mijn meer beclaecht, Dan dat ick die Werelt dus heb behaecht Die zo lieffelijck toont, Maer soo bitter loont Twelck my deur-knaecht. In mijnen fleur wort ick ghepluckt, Ghelijck een Roose door ongeluckt De-wijl hy staet En bloeyt zeer delicaet, Wort aff ghepluckt. Tis een quaet fondament daer hi op bout Die hem op aerdsche vruechden betrout, Want die felle doot // Spaert cleyn noch groot // Jonck noch te oudt. Hercules zo zeer vermaert Sloech slangen en draecken metten swaert, Deur zijn grote cracht Te niet ghebracht, Is niet ghespaert. Cresus die rijckste des Werelts wijt, Salomon in wijsheyt onbenijt, Sijn alle ghevelt, Deur des doots ghewelt In corter tijt. Hertog van Troyen zeer valiant Achillis die vroomste van Griecken lant Zijn alle verghaen, Met Helena schoon ghedaen En Paris playsant. Die niet beweecht is als een steen, Ick zie d'exempel int ghemeen, Wantmen niemant en vant Die den doot verwant Dan Godt alleen. O doot o doot, brengt v propoost Dat ick van druck mach werden verloost, Tot God den Heer, neem ick mijn keer, Hy is mijn troost. Adieu adieu, druck fantazy O princelicke iuecht gedenckt dit vry Want een Roose die bloeyt Wort haest ghesnoeyt Als ghy ziet aen my. 