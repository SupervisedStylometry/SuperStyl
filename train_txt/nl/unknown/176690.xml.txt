 Myn Ziele looft den Heere Want hy heeft soo heerlijck ghedaen, Looft ende prijst hem seere Die u in sijn ghenade heeft ontfaen, Die u dede sijn woort verstaen, Die u leyde op de rechte baen, Tot den eeuwighene leven aen. Ick socht hem in duysterheden, Die mijn ziele soo seer bemint, Ick en vant hem tot gheender steden, Doen ick vleeschelijck was ghesint, Als ick was des werelts vrint, Ende volchde de Leyders blint, Nae den wille van ‘t verlooren kint. Och! waer sal ick hyem gaen soecken? Die my soo seer lief heeft ghehadt, Ick vinde hem in gheen hoecken, Van der Babylonisher Stadt, Haer Herders zijn droncken en mat, Sy verlaten den rechten padt, En soecken al des werelts schat. O ghy hooghste Herder verheven, Boven alle Herders fijn, Wilt my doch te kennen gheven, Waer u wellustighe weyden zijn, O Hemelsche Medecijn, Lavet my met uwen klaren wijn, Plant u liefde recht in ‘t herte mijn. Tot der Schrift dat ick my keerde, Seer verblindt was mijn verstandt, Maer de Gheest Gods die my leerde, Die leyde my metter handt, Tot in ‘t geseegent Vaders lant, Daer ick Christum den Heere vant,l Een lieffelijcken Ionghelinck playsant In Esdre vant icki gheschreven, Hoe dat desen Ionghelinck fijn, Op Syons-Bergh verheven, Kroonde d’uyt-verkooren sijn, Doen dacht ick: o soete aenschijn, Mocht ick oock deelachtigh zijn, Dat goet der uyt-verkooren dijn. Soeckt my ghy sult my vinden, Uyt dese woorden verstont ick dat, Die Gods woort doen, zijn sijn vrienden, Soo ick las in een ander bladt, Elders stont van de heylighe Stadt, Die d’Enghel metter maten mat, Maer dees woorden verstondt ick niet plat. Wat Stadt mach dit doch wesen? Dacht ick menichmael in mijn ghemoet, Het is Gods Ghemeynte ghepresen, Dit leerde my de Gheest Gods goet, Maer sy is overdeckt met bloet, Door het lijden dat men haer doet, Om ‘t ghetuygheniss van Christo soet. O ghy schoonste onder den Wijven Hoe staet ghy hier dus mismaeckt? Waerom wilt men u dus verdrijven, Daer ghy altijdt nae vrede haeckt! Weten sy niet dat die u ghenaeckt, Dat hy den Oogh-appel gheraeckt, Van den Heere, die u heeft ghemaeckt? Ick heb, sprack sy seer schoone, Voor de werelt ghetoont de rechte leer, Maer de Wachters van Babels Throone Vonden my en sloeghen my seer, Nochtans swijgh ick nimmermeer Te verkondigen den lof end’ eer, Van mijnen Bruydegom Godt ende Heer. O ghy schoonste onder de Vrouwen, Hoedanigh is doch uwen Vrint? Och! mocht ick hem eens aenschouwen, Die mijne ziel soo zeer bemint! Doen spracken sy: o lieve kindt, Van den Henel Hemelsch ghesint, Een soodanighen is mijnen vrindt. O ghy schoonste onder de Vrinden, Die my u liefde hebt ghejont, Mocht ick u daer buyten vinden, End’ kussen aen uwen mondt, O Heer, maeckt mijn ziel ghesont, En verlaet my tot ghener stondt, Want ick begheer u van’s herten gront. Doen ick hem hadde ghevonden, Den Heer der gheloovighen fijn, Doen begheerd’ ick te wesen ontbonden, Van alle den valschen schijn, Al wat menschen leeringhen zijn, Die schoude ick ghelijck fenijn, Ende hieldt my aen den rechten Wijn. Hoe wonderlijck zijn uwe wercken, O Heer, almachtighe Godt! Wilt my in uwer waerheyt stercken, Wapent my door u ghebodt, Weest my een vaste Borght end’ Slot, Teghen al der werelt spot, Want sy achten u kinderen sot Godts edel volck ghepresen, Is ter werelt in groot gheween, Vervolght, ter doodt verwesen, Ghelijck den verworpen steen, Mijn leven moet worden ghemeen, Met dese lieden een, Want het is Gods Volck en anders gheen. Nu doet nae Paulus rade, Hy doet ons een schoon vermaen, Dat wy des Heeren ghenade Niet te vergheefs en souden ontfaen, Lieve Broeders, wilt u niet verlaen, Als u alle menschen versmaen, Want soo hebben sy altijdt ghedaen Het moet doch alsoo wesen Hier op des Werelts termijn, Dat de quade worden ghepresen, Ende Gods Kinders vervolght moeten zijn: Maer o alle gheloovighe fijn, Vreest u niet voor druck end’ pijn, Want het sal noch eens beter zijn Looft den Heer der heyrscharen Van sijn groote barmhertigheyt, Godt die quam hem in ‘t vleesch openbaren, Dat’s een groote verholentheyt, Sijn Schapen heeft hy selve gheweyt, Soo hy hadde toe-gheseyt, Looft den Heer in der eeuwigheyt 