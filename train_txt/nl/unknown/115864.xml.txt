 WAt klinckt daer in mijn Oor? Philis, my dunckt ick hoor Die soete, lieve Vryer, Die hier lestmael sat by het vyer, En sey: loop haeldt een Kan goedt Bier, Daer is een Gouwe Ryer. Thyrsis, wat seghje daer? Maer sou dien Leughenaer, Dat vuyl Katwijff daer wesen? Daer yeder een mee houdt de spot, En over straet gaet voor de Sot: Van niemandt werdt ghepresen. Wel Philis, is dat waer? Ist sulcken Kaeckelaer, Van Lieghen en Stofferen? Iae sijns ghelijck (geloof ick wel) Men in de Stadt niet vinden sel, Om yemandt te blameeren. Waer deur dat hem de Maets Lest hebben op een plaets Een schoone Van ghegheven: Giet-Leughen is doch dese Van, Behoortmen niet soo een Ionghman Te wenschen een Waer leven? Iae Philis, wel te recht Behoortmen soo een Knecht De Waerheyt toe te wenschen: Want die tot Lieghen hem begheeft, Sijn Mondt ghestadigh daer toe heeft By hoog' en lage menschen. 't Verwortelt tot in't Gebeente. 