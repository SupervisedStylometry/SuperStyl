 SEer minnelijcke groet // zijn moet Alle die doet // het goet Elck minnaer vroet // seer soet Des gheests coragieus Die met een goet verlanghen Desen Mey precieus Vierich begheert tontfanghen Van zijn lief amoreus Dats Christus glorieus De Mey seer wijt ontdaen Schoonder is noyt int lant // gheplant Seer triumphant // playsant Met sGheests verstant // vailliant Wilt desen Mey ontfaen. Desen Mey delicaet // ontfaet En niet en laet // maer gaet Want siet hy staet // ornaet Seer lieffelijck ten toon Lustich ient bloemkens cierich En die vruchten ydoon Veel rooskens balsemierich Onder des Hemels throon En vintmen gheen so schoon Als desen Mey propijs Bouen Calmus, Caneel, gheheel Ist tbeste deel // perceel Tlustich iuweel // gheheel Recht als een Paradijs. So gaet nu al ghemeyn // certeyn Tot dedel greyn // int pleyn Sleuens Fonteyn // alleyn Alle die zijn vermoeyt Om te vermaecken vruechdich Recht als de Palmboom bloeyt Ende olie duechdich Siet hoe desen Mey groeyt Met sGheestes dau besproeyt Sijn bloemkens Dauid seyt Lieffelijck int aenschijn // deuijn Een Medecijn // seer fijn Tallen termijn // sy zijn Der Heyden ghesontheyt. Princesse excellent // bekent En reuerent // v went Desen Mey ient // die sent Ons Godt ghebenedijt Wt liefden liberalich Ontfangt hem met iolijt Sijn vruchten triumphalich Gheeft hy ter rechter tijt Gheestich in hem verblijt Voor tslot met melody Desen Mey exalteert // en eert Glorificeert // laudeert Onghecesseert // vermeert Altijt Gods heerschappy. 