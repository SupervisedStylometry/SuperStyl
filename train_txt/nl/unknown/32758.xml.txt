 MEt gheestelijcke vreught melodieus Laet ons vrolijck wesen, Want Christus onsen Heer victorieus Vander doot is verresen. Nu in de geest van Paesschen certeyn, Want nu soo wort een soet liet ghemeyn Met spelen gheloovighe tonghen Alleluia al omme ghesonghen. Ghestorven is hy eens naer Paulus leer, Hy en sal niet meer sterven, Die doot en sal niet domineren meer Wy sullen 't leven erven Voor hem die inder eeuwicheyt leeft Die ons sijn bloet seer mildelijck gheeft Als een Pellicaen voor sijn jonghen. Dus wort Alleluia ghesonghen. Victorieus Christus koninck groot Klaerder dan duysent Sonnen, Die helsche poorte der eeuwighe doot Heeft hy gheheel verwonnen? Zijn lieve vrienden daer uyt ghebracht En heeft benomen Lucifers macht, Hy can ons tot sonden niet dwinghen Dus wilt nu Alleluia singhen. 