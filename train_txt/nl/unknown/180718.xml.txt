 WIe comt, wie comt, wie comt daer van Edom Van Bosra met roode cleeren, En treckt verciert in eeren? Ick bent, ick bent, ick bent u Bruydegom Die gherechticheyt can leeren, En helpen uyt verseeren, Mijn cracht is daer toe groot: Maer waer van is soo root, T’ghewaedt aen dijne leden? De wijn, de wijn, de wijn persse ten noot O Syon tot uwer vreden Heb ick ghetreden. Daerom, daerom, daerom wil ic mijn lant En mijns Vaders huys verlaten, Mijn eyghen leven haten, Comt my, comt my, comt my ter rechter hant, Inwendich verciert by maten Met gulden schoon cieraten, Op u mijn herte rust, V schoonheyt my ghelust, O vriendt of ghy met monde Van my, van my, van my mocht zijn ghekust Onbeschimpt, en u eens vonde Buyt s’weerelt ronde. De wach, de wach, de wachters van de stadt Als sy my vonden // haer slaghen, Moest ick verdraghen, Vreest niet, vreest niet, vreest niet, maer uwen schat En cleeders om my behaghen Bewaert voors’vyants laghen, V wederstrijders fel Naeckt droefheyt en ghequel, Maer ghy sult eeuwich wesen Met my, met my, met my in vreden, snel Als ghy sult zijn verresen Troost u in desen. Ten waer, ten waer, ten waer, o Prince soet, Dat ghy my troost inwendich Soo waer ick seer ellendich, Hebt een, hebt een, hebt eenen goeden moet Ghelooft gheen bespotters blendich Die loochenen behendich Mijner toecomsten dach, V lanckmoedich verdrach Tot mijn salich welvaren Ick wel, ick wel, ick wel rekenen mach, Wilt tot u openbaren My wel bewaren, 