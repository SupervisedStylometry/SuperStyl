 DAer was eenen seer Rijcken Die in veel weelden sat Hy hevet laten blijcken In cleederen sijnen schat En maeckte goede chier, T’was sijn manier Daer lach seyt die Schriftuere Een Broodtbidder die hiet Lazarus voor zijn duere, Maer eylaes men gaf hem niet, Niemant op hem en dochte Die wat brochte, Hy lach met grooter smerte Vol zeeren en ghepijn, Niemant en sterckte sijn herte Met broodt noch oock met wijn, Maer honden tot hem keeren, Leckten sijn zeeren. Dus heeft hy niet verworven, In sijnen grooten noot Lazarus is ghestorven, En in Abrahams schoot Van d’Enghelen ghedraghen In dien daghen. Den Rijcken met sijn haven, Die starf oock corts daer naer Sy hebben hem begraven Al in der Hellen, daer Hy al sijn groote weelde Seer bequeelde. Als hy nae Schrifts oorconden Nu in die pijne lach Soo quamt ten selven stonden Dat hy Abraham sach, En Lazarus met namen, Beyde t’samen. Soo heeft hy met veel kermen Gheroepen met luyder stem, O Vader wilt mijn ontfermen En wilt hier daer ick ben, In mijn seer groot ellenden Lazarus senden. Dat hy sijn vingher steke Int coude water, want, Ich vergae van ghebreke, Hier in den grooten brant En mijn tonghe vercoele Dat ick’t voele. Abraham verheven Die sprack, sone ghedinckt Dat ghy in uwen leven, Seer veel goeden ontfinght, Lazarus vroech en spade Haddet quade. Nu is hy in sijn lijden Seer wel ghetroost van my, Maer ghy als nu ten tijden Ghepijnicht, want daer zy Een seer groot onderscheyden, Tusschen beyden. Dat al die daer gheraken, Ter plaetse daer ghy zijt, Oock niet en moghen smaken, Met Lazarus groot jolijt, Elck crijght sonder verschoonen, Sijn beloonen. Noch sprack hy met droefhede, Niet wesende ghestilt, Vader doet my een bede, Lazarus seynden wilt Int huys van mijnen Vader, Tot haer gader. Ick hebbe vijf ghebroeders, Seght haer op dit saysoen, Dat sy als wijs bevroeders Oprechte boete doen, Op datse hier niet en comen, Int verschromen. Abraham liet hem weten, Sijn begheerte weerley, Sy hebben die Propheten En Moyses alle bey, Willen sy die niet hooren T’waer verlooren Dat daer yemant op stonde, Van den dooden voorwaer, En ick hem henen sonde Sy en souden by haer Hem gheen gheloove gheven Noch aencleven. Dit is ons een Parabel Van Christo selfs gheleert En houdet voor gheen fabel Dat niemant wederkeert Om yemandt te vermanen, Soo veel wanen. Prince laet zijn ghedachtich, Die nootdrufticheyt groot, Want Aellemoessen crachtich Verlossen van der doot, Want t’werck van charitaten Can veel baten. 