 NU heffen wy een niew liet aen Heer groot wonder hebdy ghedaen In hollant in den Haghe Daer heeft bekent v Godlick woort U knecht al sonder versaghen. Een Christen man heeft daer gheweest Uan God begaeft met den heylighen gheest Uan woerden was hy gheboren Seer heylich van leuen en wel gheleert Een vat Gods wtuercoren. Daer waren vergaert met felle moet Die meesters van Lueuen heel verwoet Met Monicken en met Papen Sy zijn veruolghers des Godlck woorts Sy en konnens niet missaken. Stephanus moet heeft hy ghehadt Gods woort heeft hy vast aen gheuadt Hy en wilder niet af scheyden Die dulle Papisten en vreesde hy niet Wat sy grimden oft wat sy seyden. Dit saghen de Papisten met eenen nijdighen moet Sy wouden storten donnoosel bloet Haer schande also te wreken Maer hy was bereyt ende hy loofde God Met singhen ende met preken. Hy sprack zijn broeders so lieflick aen Ick ga v voren volcht ghy my na Sy antwoorden met ghesanghen Och broeder strijt vroom en vreest v niet Christus sal v ontfanghen. Hy stont so blijdelick aen den staeck Hy gheuoelde van binnen der liefde smaeck Hy sprack met eenen moede Heer Iesus ontfanckt mynen gheest tot v Ende vergheuet hen die my dooden. Die weerlicke Heeren som wisten wel bet Maer dwert hen van den Scrijben belet Sy ghinghen Pylatus ganghen Sy leuerden de woluen donnoosel bloet Na allen haer verlanghen. Suypt op ghy woluen der martelaren bloet Suypt op en veruult uwen nijdighen moet Tast toe snijt vant ghebraden Is Caim van Abel zijn broeders bloet Nemmermeer te versaden. 