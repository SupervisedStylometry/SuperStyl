 SChoon da- geraet // Die als Aurora claer opgaet // En alle duysterheyt verclaer- de // V amoureus seedbaer gelaet // Passeert seer wijt der maeg- den staet // O alderschoonste Rosegaer- de! // Ten leeft van aerde // Soo wreeden man op aerderijck, Die u soet by-zijn oyt beswaerde // Dies ick u in mijn hert bewaerde // Als eenen bruyt- schat weerdelick. V weerdicheyt? Drijft my tot meerder veerdicheyt, Als t'quaet gespuys tempeestich dondert: Den loon van mijn volherdicheyt, Schat ick in sulcker eerdicheyt, Al had' ick Iouis hof geplondert: Gans wtgesondert, Vermaert, boven wtlanders // wijn, Zydy schoon lief: wt duysent hondert, Dat het de goden selfs verwondert: Hoe soudt oock connen anders // zijn. Reden ist dan, Dat ick u (als vroom edelman) Bouen mijn eygen herte minne: Deur u, ickt al verwinnen can, Gelijck als Iason t'vlies gewan By raet van zijn liefste vriendinne: Als ick versinne, Wat ghy my doet, naer wenschen // meest: Soo dunct my dat een Cherubinne, My voetstaens daelt ter herten inne, De vreught begreep noyt menschen // geest. T is sonder noot, Dat ick in vreese vander doot, Als Schaepken sonder herder dwale: T'vertrouwen van dijn hulpe groot, Veriaeght den angst van tegenstoot Der helscher geesten t'eenemale: Schoonste Omphale, Geen tonge dy vollouen // sal: Als ick der maeghden lof verhale, En comen moet ten Principale, Soo triumpheert ghy boven // al. En of ick stout Als Midas conde wenschen gout, Al wat ick my ter handen vouge: Ja dat elck Cederboom int wout Peerlen, Robijnen, menichfout, T'mijnen beliefste altijt drouge: En dat ick slouge (Deur een tempeest) u vander // hant Waert niet al ydel wat ick iouge, Naer dien ick my altijt vernouge Met u, voor eenigh ander // pant? Princesse lief, Troostbaerste mijnder herten grief, Hier mede sluyt ick mijn missijue: Hoe weerdich ick v oyt verhief, Getuyght den laesten minnebrief, Waer by, ick noch gestadich blijue: Hoe veel ick schrijue, Ten is noch maer een naecte // deucht, Maer als ick come met den lijue, Ghelijck een man tot zijnen wijue, Soo werdet een volmaecte // vreught. 