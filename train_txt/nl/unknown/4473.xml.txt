 HEt is hier een seer ellendich dingh// Met alder menschen iammerlijcke leuen// Van d'ure dat hem sijn moeder ontfingh// Tot dat hy weer in aerde wort ghe dreuen// Sorgh, vrees, met hoop// is hier den loop// Ten laetsten coemt noch de doot beneuen. Dees sal byden rijcxsten ende reynsten Op haren tijt soo wel hier oock comen Als byden onnutsten oft cleynsten, Hoe hooch gheert sy sijn t'mach niet vromen, Want sy veriaecht// die sijde draecht, Croon, en kedel, twort al wech ghenomen. Jeloersheyt ende teghenspoet, Toorne, dootsvaer, ende onvrede, Nijt, twist en onrust int ghemoet Volghen den menschen in elcke stede, En als ghy rust// tsherten onlust Bringht menich swaer ghedacht mede. Al rust hy een weynich het en is niet, Want droomen hem verschricken, Tschijnt dat hy sijn vyant voor hem siet, Ontwakende dinct hem t'ontvlien sijn stricken, Sijn vrees wert vruecht// en hy verhuecht, Den sin die woelt, hy heeft veel te beschicken. Dit quelt alle vleesche seer, Menschen en vee moetent ghenieten, Maer de godtloose seuenmael meer, Want moort, swaert, ende bloet verghieten, Hongher en druck// plaech, ongheluck, Verderf, en al dat mach verdrieten, Sulcx alle dat is verordent hier Teghen godtloose sondaren, Want om haren wille quam seer schier De sondtvloet in voorleden iaren, [Hoet v voor tquaet// in duecht voorts gaet, Soo sal v Godt met Noe sparen.] 