 O lichten brant van Minne Die met u vlam, soo weerlicht blick'rend flonckert In inijn verliefde sinnen Daer u de schaemt met groot gewelt verdonckert U straelen heet Syn lief en leet Heel grillich wanghelatich Ick wil u crachten Nu stracx in mijn ghedachten Dompen statich. Waer aen weerhaect mijn willen Hoe comt t'opset, soo haest verydelt nietigh Natuyr, sus, wilt u stillen Hoe raesdy dus onlustich of verdrietich 'kHebt maer ghedocht Doch niet volbrocht Stelt u mijn Jeught te vreeden Nu, nu, wilt rusten En breydelt uwe lusten Door de reden. Wat mach my dus vervoeren Wat doet mijn vreucht soo schielijck diep bedelven Dat ick met groot beroeren Dus loop, en pleyt, met mijmmeren in myn selven Maer holla sacht Dat met de nacht Hem niemant en verduystert Die al dit maelen Dus treurich hoort verhaelen My beluystert. Mijn Mont die moet steets booghen Van u mijn Lief: mijn Ridder uytgheleesen t'Hert kibbelt met mijn ooghen Of yewers wel sou schoonder mooghen weesen Waer door ghy mijn, Gantsch maect te zijn Den al gheheelen uwen, Myn Ziel van weelden Die danst door het inbeelden Of vernuwen. Laes! by mijn soete vreuchden Quelt my een dingh te pynelijcke smertigh Dat ghy by al u deuchden Seer haestich syt oploopend' en groot hertich Waer door ghy stout, Te veel vertrout U eyghen selfs vermooghen Door sulck vertrouwen Soo wertmen wel met rouwen Vaeck bedrooghen. Mijn herten Prins vercooren Ghy hasardeert u leven, en het mijne Want wert het u verlooren Ick sal van louter hertseer haest verdwynen Ach Rodderick Mijn tweede ick Mijn lust, mijn Ziel, mijn leven Cost ick beloopen U jonst, ick souse coopen En u gheven. 