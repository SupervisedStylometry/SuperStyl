 BArmherticheyt en vrede Van Godt den Vader soet, En Iesu Christo mede, Zy u voor eenen groet, O Broeders goet van zede, De liefde hebbe stede By u in overvloet, In alles wat ghy doet. De liefd' is de hooft-somme Van des ghebodts bediet, Behoudens datse komme Wt een reyn herte, siet, Dat niet t'zijnen verdomme Hem yemandt en beromme Teghen de waerheyt yet, Twelck te vergheefs geschiet. Tis prijselijck, wel vaten T'gheloof aen Iesum Christ, Maer ten mach al niet baten, Soomen de liefde mist, Al wist ghy schoon te praten Wt die Schrift boven maten, Sonder liefde, soo ist Ydel den tijdt verquist. Ydel is altemale Mijn gheloof ende daet, So ick de liefde fale, Ten doet my al gheen baet, Dus slaet, vrienden loyale, Wel gade principale, Of ghy, nae Christus raet, Den wegh der liefden gaet. Want siet de liefde vyerigh Die is verstaet wel my, Lanckmoedich, goedertierigh, En niet afgonstigh vry, Daer by, oock niet eergierigh, Noch schalck, noch onmanierich, Haer selven en soeckt zy Niet, soo en moghen wy. Sy en denckt na gheen schade, Sy en verbittert haer Oock niet, noch in het quade Niet en verblijdtse, maer In der klaer, en ghestade Waerheyt vroegh ende spade, Sy verdraghet al gaer, En gheloovet al eenpaer. Sy hopet, soo wy lesen, Alle dingh, en verdraeght Oock alle dinck midts desen: O vrienden onvertsaeght Iaeght, nae't volkomen wesen, Dat is de liefde ghepresen, Waer door elck wijse maeght Den Bruydegom behaeght. T'waer goet dat ick oock songe Te zijn een ydel vat Den Godsdienst, daer de tonghe Niet in bedwanck is wat, Op datmen die bedwonghe, En dat niet meer en spronghe Soet ende bitter nat Te samen uyt een vat. De tong in onse leden Bevleckt al ons lichaem, Een werelt vol boosheden Dat is wel haren Naem, Onbequaem, boose reden Verderven goede zeden, Dus vrienden vry van blaem, Ghebruyckt woorden heylsaem. Want elck sal reden gheven Als den dagh comt aenboort, Van dat hy heeft bedreven Niet alleene, maer voort Van elck woort, daer beneven Rechtveerdich suldy leven Wt uwen woorden, hoort, Oft verdoemlijck versmoort. Hoe lang willen die sotten, Sotten blijven altijdt? En de spotters, tot spotten Hebben lust en jolijt? Vermijdt, de boose rotten, Broeders, en gaet niet totten Spotbanck, want u habijt Daer vuyl wort, en verslijt. Dus en laet u niet leyden In ydel klap verdwaelt, Want daerom op den Heyden Gods toorn neder daelt, Verhaelt, en wilt verbreyden Malkanderen, onderscheyden De Schrift, die niet en faelt, Maer vol klare waerheyt straelt. Oorlof, ick wilde prijsen Der liefden hooghen ganck, En der tonghen afgrijsen Openbaren met sanck, Vry vranck, moetmen bewijsen De liefde, sy moet rijsen Maer houden in bedwanck Moetmen die tonghe stranck. 