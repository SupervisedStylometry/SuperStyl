 MIjn herte wilt nu vluchten Van all’ ydel gheruchten, Dient Godt den Heere groot: Want waer ghy soeckt ghenuchten, Gheen blijschap sonder suchten, In deser werelts schoot, Wellusten kan niet baten, T’gheselschap moet ghy laten, Als ghy sult steruen ras: Wel kouten en wel praten, En treden lancks der straten, En komt dan niet te pas. Rijckdom en houdt gheen stede, Schoonheydt vergaet oock mede, In alsoo korten tijdt: De doodt vol bitterhede Iaeght ons, ten baet gheen bede, Niemant en heeft respijt. Ghy herten ionck van iaren, Ick weet het sal v varen Deruen de wereldt soet: Nochtans, sonder beswaren, Doet deucht, hoort mijn verklaren, Keert v tot Iesum goet. Aenmerckt hoe sy failleren, Die bauwen, en sonderen Op ‘swerelts ydel schijn: Van all’ die triompheren, En lustich banckqueteren, Welck sal het eynde zijn? Och lacen en och-ermen, Eer lanck sullen sy kermen, Als komt den laetsten dach: Wilt Godt dan niet ontfermen, Sy moeten alle swermen Naer d’helle met gheklach. 