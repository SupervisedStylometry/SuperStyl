 HAer selfs sal wijsheyt prijsen// onder volck beroemtse haer Ick ben Gods woort louter claer// ghecomen wt des hoochsten mont// Mijn tent int hoochste oyt stont// ende ick ben oock woonachtich// In de ghemeynt sal rijsen// huer lof sy spreect openbaer// Ick ben oock gheweest voorwaer// eermen hier creaturen vont// Bouen wolcken en afgront// onder de zee diep en crachtich// Ick ben machtich t'alder tijt// onder t'volck gheseten wijt. Ende by alle desen Heb ick mijn wooningh ghesocht, Dat ick erghers sou wesen Daer mijn werck werde ghewrocht, Dese Heer die my voortbrocht En die my schiep door sijn beuel Heeft my selfs een plaets bedocht, En sprack in Jacob woont ghy wel, V erft sal sijn Israel, Dus was ick van aenbeginne, Eewich blijft mijn wijs opstel, In Syon was mijden sinne, Want daer inne// na veel raets, Creechick mijn ghewisse plaets. Al in de stadt seer heylich Heeft my Godes hant gheset, Op dat ick daer seer veylich Sou regieren altemet, Ick ben inghewortelt net Den volcke dat Godts erfdeel heet, Hooch soo wies ick onbesmet Ghelijck een Ceder schoon becleet, En in Libano niet wreet, Oock ghelijck Cipressi schoone, Op t'gheberchte Hermon breet, Fraey en lustich staet te toone, Sonder hoone// wassick vroom, Als by twater Pallem boom. Ghelijck den roofboom soet wast Fraey in Jericho gheplant, En soo aen t'waters vloet// vast Staet D'ahorne op schoon lant, Ben ick opghewassen: want Ick ruyck als balssen en caneel, Ghelijck myrre seer plaisant, En wierock ruijck oock gheheel, Twelck den tempel crijght te deel, Ende mijn tacken haer wt spreden, Ghelijck een lustich prieel Soet, soo ruyck ick hier beneden Inden steden// daer ick vlucht Bringhick rijcklijck voorts mijn vrucht. Herwarts tot my wilt comen Ghy die mijnder hier begheert, V voetsel werdt ghenomen, Wt mijn vruchten v gheneert, Mijn woordt selden iemant deert, Soet honich ghelijct daer niet by, Wie van my eet [twert verteert, Hy honghert altijts weer na my, Wie van my drinct, weet dat vry, Sal hier weder dorst verweruen, Wie my hoort, weet oock dat hy Alle schaden hier sal deruen, Hy sal cruen// die my hult, Trijck twelck met my is vervult. 