 WIe was die ghene die die loouerkens brac. Ende diese inder narren cappen stack Het wil hem openbaren Wi riepen dat cruyce al vanden hemel an Wi vrome lantsknechten alle Het was op eenen maendach datmen den storm voor Munster sach Ontrent den seuen vren daer bleeft so menich lantsknecht doot Te Munster onder die mueren Die storm die duerde een corte tijt Tot dat die metten waren bereyt die metten waren ghesonghen doen schoten wi daer drie bussen los Alarm so sloeghen die trommelen. Wi vielen Munster dapperlijck an Wi leden schade so menighen man Men sach daer menich bloet verghieten Men sach daer menigen vromen lantsknecht Het bloet liep ouer haer voeten Die lantsknechten waren in grooter noot | daer bleeffer wel drie duysent doot In onderhaluer vren Was dat niet een groote schare van volc Noch en sal geen lantsknecht trueren Wi weecken in een wilde velt In die scanssen hebben wi geuuert ons gelt Eenen raet souden si ons gheuen Wi riepen Maria gods moeder aen Beschermt ons lijf ende leuen Knipperdollinc tot sinen knechten sprack Ghi borghers coemt hier op die wacht Laet ons den hoop aenschouwen Al waren si noch drie duysent sterc den prijs willen wi behouden Een busschieter die daer was Hi schoot drie cortouwen al op dat pas Veel snelder dan een duyue Wistent mijn vader ende moeder thuys Si souden mi helpen trueren Die dit liedeken eerstmael sanck Een vroom lantsknecht is hi ghenaemt Hi heuet seer wel ghesonghen Hi heeft te Munster aen dans gheweest. den rey is hi ontspronghen 