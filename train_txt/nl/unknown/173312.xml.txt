 O Iesus bant, o vierich brant, hoe vast houdi mi in u bedwanc: ghi sijt al mijn meenen; ten dede u troostelic onderstant, nemmermeer en leedic dit nauwe bedwanc alteenen. O Heer, wilt mi troost verleenen, ende verleenen. O roose gaert, o minlijc aert, ghi zijt alleen mijn toeverlaet, u wil ick en anders gheene; ghi sijt mijn troost, mijn toeverlaet, ghi weet wel dat sorgelijck met mi staet alteenen. O Heer, wilt mi troost verleenen, ende verleenen. Der werelt raet is dicwils quaet, ic bid u dat ghij dit verstaet, altijt brengt si druc en weenen. Nu, mogende God, moet ymmer sijn, soe sette ict inden wille dijn alteenen. O Heer, wilt mi troost verleenen, ende verleenen. O vrient int schijn en is niet te sijn, hoe wee doet ghi dat herte mijn, het doet mi dickwils weenen; het doet mijn herte seer grote pijn, het is al bedroch en valsch fenijn alteenen. O Heer, wilt mi troost verleenen, ende verleenen. Die swane singt, wanneer haer dwingt die doot, diet al te niete bringt: dus volge ick haer ghemeene; al is bedruct dat herte mijn, nochtans thoon ic een bly aenschijn alteenen. O Heer, wilt mi troost verleenen, ende verleenen. 