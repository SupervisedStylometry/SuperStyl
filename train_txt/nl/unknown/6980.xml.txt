 EN wilt my niet (Ã´ Heere!) Begrijpen nau en zeere In dijnen thoorne zwaer: Noch oock castyen mede (Dit is altijd mijn bede) In dijn gramschap een paer. Maer zijt my eer ghenadigh VVant deur ziecte ghestadigh Ben ick verwonnen man: Mijn beenderen die beuen Mijn cracht heeft my begheuen Heere gheneest my dan. Mijn ziel' is vul turbaci' En groote tribulaci' O god in goedheyt groot: Hoe langhe zalt noch wesen Dat ghi my onghenesen Zult laten in den noot? Keert weder, wilt u spoeden Om mijn ziel' te behoeden Van dees benaudtheyt fel: En wilt my toch bevryen Ooc helpen t'allen tyen Duer dyne goetheyt snel. VVant in de dood (warachtigh) Is men dijns niet ghedachtigh Noch dijns doen de ghewagh: En wye zal u doch prysen Of eenigh' eer' bewysen In d'helle nacht of dagh? Ick aerbeyde in mijn treuren En baede t'alder heuren Mijn slaepstede al den nacht: Ende met tranen spoedich Maec'ick mijn bedde vloedich Al deur des droufheyts cracht. Mijn oogh' is gheel verstoruen Veraudt ende bedoruen Ziende rondsomme my Die my in alder vauwen Als vianden benauwen En bespotten daer by. Vertrect van my al tsamen Boosdoenders vol van blamen: God heeft verhoort voor al De stemme van mijn weenen, En mijn bede med eenen Welck' hy ontfanghen zal. Dat al dees mijn vyanden Commen tot grooter schanden, En zijn zeer verturbeert: Dat zij te rugghe vlieden Als zeer beschaemde lieden Die haest zijn ghemineert. 