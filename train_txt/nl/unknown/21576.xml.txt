 VVerpt alle druck besijden Laet ons nv vrolijck zijn Laet ons nv ten tijden Verheughen op dit termijn Waerom souden wy trueren En blijuen in droefheyt Want Godts ghenade sal dueren En sijn barmherticheyt Tot inder eewicheyt. Wy waren alle verloren Door Adams sonden groot Maer wy zijn herboren Door Christi wonden root Ons sonden heeft hy ghedraghen Op zijnen hals gheleyt Om ons was hy gheslaghen Want zijn barmherticheyt Duert inder eewicheyt. Al met de vreese des Heeren Moeten wy vrolijck zijn Dat wy niet int verseeren Noch comen in t'Helsche pijn Wy moeten in Godt verblijden Alleen ons salicheyt Al wil ons druck bestrijden Want zijn barmherticheyt Duert inder eewicheyt. Maer alle boose feesten De Heere verboden heeft Daermen als wilde beesten Buyten zijn vreese leeft Door dronckenschap hantieren En ongherechticheyt Laet varen sulcke manieren Want Godts barmherticheyt Duert inder eewicheyt. 