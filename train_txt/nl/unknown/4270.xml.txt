 PAisibel Bruyt // Wonderbaer arcke triumphael // Treet tot my wt // Die zijt t'geneselicxste cruyt // In mijnen noot medecinael // Dierbaer parceel die spetiael // Geestimeert moet zijn naer weer- de // Boven de schatten principael // Des weerelts, dies ghy teenemael // Sult wesen mijnen schat op d'eerde. Ingelick beelt, Gulden ciraet der minnen choor: Mijn herte speelt, Dwelck duystderley genuchten steelt, Wanneer my coemt u schoonheyt voor: Ghy overvloyt (O reyn tresoor) Van soetheyt, meer dan Hippocrene, Ghy port my als een gulden spoor, Als ghy wtstort in mijn gehoor Dijn soeten voys, als een Sirene. Een herte reyn, T'uwaert gebroken in ootmoet, Draegh ick certeyn, In spijte dorper, of vileyn, Al soudt my costen vleesch, en bloet, Wats aerdtsche weelde, schat, of goet, Der goden hemelsche wellusten? T'is (sonder u) al tegenspoet: Zijt ghy absent, beeldeken soet, Waer soud' mijn siele connen rusten? Tis meer dan recht Schoon lief, dat ick u eygen zy: Of ghy dijn knecht Thien duysendtmael t'leven ontsecht, Ick moet u blijven dienstbaer by, Liever te zijn my selfs onvry, Dan u mijn ooghen zouden deruen, Ghy meught u veynsen tegens my, Waer ick in noot, ic weet dat ghy De doodt voor my liever sout steruen. Eer salt doch zijn Dat duyster nacht, sal zijn verbaert In sonne schijn: Dat dat ick zoud' verandren mijn Liefde, wt eenen valschen aert: En of Iason zijn lief ontvaert, En Hercules laet zijn Amie, Met haeren heb ick deel, noch paert, God houde my voor sulcx bewaert, Ick storve van Melancolie. Raetsaem Pallas In wijsheyt hoogh gebenedijt, Noyt maeght en was, Noch is, die meer verdriet genas, Als ghy, die mijn Princesse zijt: De zoetste vreught, diet al verblijt, Is, met u dus te converseeren, Maer siende nu soo cleyn respijt, Neem ick (met heusheyt, voor dees tijt) Oorlof, tot op een wederkeeren. 