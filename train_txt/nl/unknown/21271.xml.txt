 EEn goet nieu liet wt de Shriftuer Wil ick ons gaen beginnen hoort Smaect doch hoe louter ende puer Is ons dat leuende Vaders woort Als wijt ghebruycken met accoort Alsoot behoort te wesen Wy vinden claerlijck van desen Wij lesen, Actum int vierde daer Tstaet openbaer Een hert, een sin was die gelouige schaer Nu laet ons doch achten op dien En mercken haer goede wandelinge aen Want si ons een voorbeeld zijn, Laet ons haer voetstappen na gaen Dus laet ons passeren de rechte baen Het quade wilt verlaten Ghy die van Gods woort wilt praten Niet baten, en salt, datter yemant weet Die niet en treet De wegen des heeren, men vintet so breet So wie dat weet, spreect christus coen Den wil des Vaders, ende doetet niet Die sal worden gheslagen niet veel roen Tis Christus woort, hier wel op siet Voecht v daer toe, dat hy ghebiet V liet quaet, al sonder toeuen Doet goet al wort ghy hier verschoeuen, Het geloof al sonder de wercken is doot Seyt Jacobus bloot Een Apostel gesonden, want Christus is ons hoot Schrifuer is claer, dier wel op let Joannes int veerthienste lesen wy Hebt ghy mijn lief, spreect Christus net So hout mijn gheboden, seyt hy Alsulcke zijn mijn vrienden, hoort my Wilt vry, die Schrift aenmercken Te rechte aensien, als Christen clercken Dat wercken, der duysternisse sien, Die moetmen vlien En hebben geen ghemeynschap met dien. De gheloouighe inder liefden fijn Het staet in Sapientia perfect Die sullen godt te wille zijn Op veel meer plaetsen vint ghijt ontdect Hierom den ouden mensch wt nect Correct, laet ons bekeeren En voegen ons na Christus leeren Des heeren, vreese is datmen aflaet Van alle quaet En doet dat goet, also ons Dauid raet. Des heeren vrees is alsmen vint Het begin der wijshz, aenhoort mijn toon Die den Heere vresen, die wel versint Die hebben seer veel beloften schoon De doot dat is der sonden loon Een boon, let haer niet waerlijck, Die daer in Christo zijn claerlijck Eenpaerlijck, wandelen inden gheest Alsomen leest Niet na den vleesche, smaect desen keest So wie dat na den vleesche leeft Die moet steruen, als die schrift vermelt, Alsmen totten Romeynen heeft Aensiet wat Paulus daer vertelt Onsen ouden mensch moet zijn gequelt, Ghestelt, aent cruys, ghy cloecken Wilt vry die Schrift ondersoecken De Boecken, vant Nieuwe Testament Sijn also ient Door Christum van Godt den Vader ghesent. Oorlof mijn vrienden ic groet v hier me Mijn cleyne gonst toch niet en blameert Tot uwer liefde was dat ick dit de, Ick bid v dat ghijt niet en hanteert Met ydelheyt, als die werelt begeert, Brageert, toch niet in stacy Met de werelt te hans eylacy, Die nacy, aenschoutet voor gaepspel, Met ydelheyt snel Triumpheren behaecht de werelt seer wel 