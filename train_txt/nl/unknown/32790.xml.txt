 GHegroet soo moet ghy zijn Maria hooch gepresen Vol ootmoet Dienst maeght fijn Van dry voudich wesen: Ghy zijt vol gracy soet, Moeder en Maghet goet: O Maria weest dan ghegroet. O uytvercoren jeucht! Van Godt den Vader machtich O Liefste Bruydt vol deucht! Des Heylighs Gheest waerachtich: Ghy zijt vol gracy soet, Moeder en Maghet goet: O Maria weest dan ghegroet. O Koninghinne eenpaer! Der Hemelen en Eerden: O Moeder Godts voorwaer! O Maget groot van weerden! Ghy zijt vol gracy soet, Moeder en Maghet goet: O Maria weest dan ghegroet. O Croon en schoon cieraet Der Maeghdelijck Chooren! O reyn Maeghdelijck saet! Ontsluyt ons u tresooren. Ghy zijt vol gracy soet, Moeder en Maghet goet: O Maria weest dan ghegroet. Blijft by ons in't verdriet, In druck, en alle lijden: Och en verlaet ons niet! Ons eynde wilt verblijden: Ghy zijt vol gracy soet, Moeder en Maghet goet: O Maria weest dan ghegroet. 