 In doots ghewelt lach ick gheuaen Uersoncken in Godes toren Uan verre sach ick een licht opgaen Die waerheyt liet haer hooren Sy sprack ghelooft in my Ick sal v maken vry Uerlossen wt des doots banden Des duyuels ghewelt Heb ick ter neder gheuelt Het staet in al minen handen. Door sulck gehoor heb ic tgelooue ontfaen En liefde tot die waerheyt ghecreghen Doen wilde ick de waerheyt werden onderdaen Die my wt ghenaden is ghegheuen Niet om mijn gherechticheyt Die onreijn is als een cleyt Uol ongherechticheyts beuonden Maer alleen door zijn ghena Hy mi ontfermet ha Doen ick lach doot in sonden. Hy reynichde my doer twaterbadt In twoort in sinen bloede Hy gaf my den beloofden schadt Tot troost in minen ghemoede Dat was sinen heylighen gheest Alsoo ons zijn woort verheest Te roepen Abba lieue Uader Nv moet ick door die weerelt Als een pelgrim ghestelt Och God weest mijn berader. Nv moet ick arm pelgrim henen gaen En volghen Christum minen Heere Die sal my houden op de rechte baen Dat ick van zijn woort niet en keere Ick wil zijn woort volghen naer Want het licht my alsoo claer Als een licht tot minen voeten Duer den enghen pade Al na die rijcke stadt Hope doet pijne versoeten. Nv hoop ick arme pelgrim Op Gods belooften schoone Te gaen na dat nieuwe Iherusalem Daer bouen in Gods troone Alsoo my die Heere heeft gheseyt Dat hy die woonstadt bereyt Het moet daer seer lustich wesen Recht als die sonne schijn Soo verhuecht dat herte mijn Als ickt ghedencke in desen. Na een soo schoonen sonne schijn Quaem een duyster onweder Die stormen deden mijnder sielen pijn Eenen draywint sloech my ter neder Ouer deen side sach ick een vier Ouer dander side een water fier Helpt Godt my is seer banghe Als ick aen sie den noot Ouer beyde siden die doot Helpt my o Heere dat ict ontganghe. Daer ick dus lach in desen noot In smerte met commer beuanghen Mijn siele verschricte tot in die doot Om troost was mijn verlanghen Doen heb ick haest ghehoort In mijn hert een troostelijck woort Ende heeft my antwoorde ghegheuen Dat was die Uaderlijcke hant Die my dede de bijstant En heeft my weder op ghegheuen. Nv hebt ghy my o Heere recht Gheholpen op die rechte bane Sterct o Heere dinen swacken knecht Dat ick mach bliuen stane O Heere maeckt my ghesont Reynicht mijn herte ende mont Ick worde alsoo sieck beuonden Hadde v goddelijcke hant My niet ghedaen bijstant Eenen stroom had my verslonden. En laet die sonne der gherechticheyt niet ondergaen O Heere op mine weghen Dat my die duysternisse niet en omvaen Daer die gantsche weerelt in is gheleghen O Heer gheeft my dat licht Uerclaert my mijn ghesicht Wilt my doch wijsheyt gheuen Waer sal ick anders gaen Dan op v woorden staen Daer in vinde ick dat leuen. Nv gaen ick arm pelgrim bet voort Als een schaepken ouer die wilde heyde Somwylen druck somwijlen confoort Ueel strijdens dat ick verbeyde Als ick meen dat is ghedaen En in vreden voort te gaen Doen ghincter eerst aen een strijden My dunckt ghelijck dat gout Beproeft wort menichfout Alsoo moet een vroom Christen lijden Nv ben ick arm pelgrim gheraect Onder die woluen handen Haer herte soo seer na mijn bloet snaect Seer bloedich zijn haer tanden Maer die Heer heeft my ghestelt In haer lieden ghewelt Om te doen haer behaghen Niet langher dan Godt en wil Dan moeten si houden stil Minen noot sal ick Godt claghen. Och Heere hout my op den rechten ganck Wilt nu doch stercheyt gheuen Minen geest is gewillich maer tvleesch is cranck Dat doet my dicwils beuen Och Heere door uwen gheest Maect my heel onbeureest Sterct dinen knecht van binnen In noot biet my dijn hant U liefde in mijn herte plant Dat ick vroom mach verwinnen. 