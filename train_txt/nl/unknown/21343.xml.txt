 GHenade vrede cracht Wensch ick v twee te samen Mijn Broeder ende suster inden heer Dat ghy hier met eendracht So Christenen betamen Volherden moecht in gods heylsaem leer Ick moet v schencken een Liet al tot Gods eer Voor eenen groet in desen quaden tijt Tot troost in v beproeuen Wilt na v swackheyt louen, Den Heer ghebenedijt Verduldelijck hier strijt, Godt weet wat wy behoeuen Soeckt dat daer is bouen Want wy hier hebben so cort respijt. Men siet nu openbaer In dese quade daghen Dat menschen veel hoe datse zijn gesint Gheschiet is lijden swaer Van rouen en veriaghen Haer bloet gestort elendich also men vint Tot Rotterdam veel burgers met een onnosel kint Die weduwen al van die verslagenen hoort Die mosten o dangieren Mede oock logieren, Die nacy rechte voort Die daer hadden so ghemoort Men sach in die manieren Die moeders oock niet vieren Denct wat die werelt al comt aenboort Dus is, Johannes schreeft Belooft op deser aerden Druck wenen ende schreijen verstaet dit wel Siet als die werelt leeft In vruecht, laet ons aenueerden Dus cruys: och vrienden nae Christus beuel, Hem volgen nae altoos met vroom opstel Gods volc heeft hier lijden altoos gehadt Abel is doot ghesmeten Isaack heeft blint gheseten Jacob most vlieden radt Voor zijn broeder vaet wel dat Joseph ghehaet verbeten gheuanghen so wy weten Siet op die schrift, wort toch niet mat. Als die heer zijn wet Door Moyses heeft ghegeuen So heeft hy daer zijn segeninge toe gedaen Van weluaert voorspoet net Die in zijn seeden bleuen Te drijuen bouen, ende niet onder gaen Noch hebben godts knechten gheleden siet dit wel Want godt die hy bemint castijden moet Jacobs generacy Leet hier noch tribulacy En storten wt haer bloet Tobias dit beuroet Was in zijn temptacy Een voorbeelt die nacy Sat blint zijn wijf heeft hem geuoet Och vrindekens want sy Haer lieden vroom aen namen Die wterlijck in segening stonden fris Hoe veel te meer nu wy Want ons hier al te samen In dese werelt druck beloouet is Christus ons hooft zijn rijck en was niet ghewis, Van deser werelt so hy heeft gheseyt Ons segening ghepresen Is gheestelijck hoort desen So Paulus wt leyt Al met een claer bescheyt Int hemelsche gheresen So dat wy mogen wesen In onse beroepinge wel bereyt. Laet ons toch al gemeyn Op ons beroepinge passen Want het is al voor gods oogen bloet Doen wy dit certeyn So sal die liefde wassen Die daer is veel stercker dan die doot ghy mannen hebt lief v wijuen weest sonder aenstoot ghy vrouwen wilt uw'n mannen onderdanich zijn Soo wie hier wel aenschouwen Eendrachtich mannen en vrouwen Op haer beroeping fijn Die trecken wel een lijn Sorch draghen den ghetrouwen Dat sal haer niet berouwen Want voor godt gelt geen schone schijn. Hierom laet ons oprecht Toch leuen voor Gods ooghen Dat wy in dese werelt hier zijn een licht Een yder doch wel ouer lecht Hoe wy ons moeten voegen Ons lampen moeten branden, verstaet mijn dicht Die sotte maechden haer lampen en branden nicht Sy mochten met den bruydegom in gaen niet Och vrienden wilt toch waken Laten wijs so maecken Datmen ons licht toch siet In tgheen dat Godt ghebiet Dat hemels is wilt smaken Altoos na vroomheyt haecken Dat toch Gods wille met ons geschiet. Wy zijn ghecocht so dier So dat wy niet hoort reden Ons seluen mogen leuen int aersche dal Maer na den wille Gods hier Doodet v aertsche leden Onreynicheyt en quade begeerten al Gae die heylicheyt staet sonder niemant Godt sien en sal Het schijnt wel of den tijt mocht werden ghewent Of wy wat ruymte creghen Laet ons op Gods weghen Toch blijuen ongheschent Siet Babels regiment Is hier aen twee gheslegen Wterlijck ter deghen Wy moghen verwachten hoe dattet ent. Oorlof tot deser stont Ick groet v nu hier mede Och vrienden neemt dit slecht vermaen in danck Laet ons Christus verbont Sijn liefde ende vrede Behouden vast na ons vermogen cranck Godt dienen in lijdtsaemheyt, alle ons leuen lanck Als voor verhaelt, hem na v swackheyt looft Laet ons doch allegader Verduldich volghen nader Vrienden Christus ons hooft Al worden wy beproeft Goet gout wert niet quader Int proeuen Godt den Vader Can ons wel helpen hem vertooft. 