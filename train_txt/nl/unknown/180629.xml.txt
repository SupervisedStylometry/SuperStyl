 DE Bruyloftschaer Hoe can die swaer Ghetreuren daer Den Bruydegom eersame, Noch is by haer, Spreeckt Christus claer, Dit als Minnaer Roept hier sijn Bruydt met name Tot s’Hemels Stadt, Al door een nauwe poorte En enghen pat, Wt volck van alle soorte, Die int woordts bat Recht doen nae die behoorte, Weder gheboorte, Dees Bruydt wel ghemaniert, Haers Vaders huys En volck vergeet zy, en met t’cruys Gaet sy tot den Coninck heerlijck verciert. Die Bruydt playsant Staet triumphant, Ter rechter hant, Van den Coninck ydoone, Nae s’Gheests verstant In sijn Goudt, want Sy is gheplant, Int reyn gheloove schoone, Datter metter daet Den broeder gaet beminnen Dus haer cieraet Is gantsch heerlijck van binnen, Gods Wet die staet Gheschreven in haer sinnen, En om verwinnen Den Gheest sterckt haer ghemoet Suyver gherust, Des heeft in hare schoonheyt lust Haer Bruydegom Heer ende Coninck soet. Aensiet elck ghy Gods Hutte, by Den Mensche hy Sal selve met haer woonen, Hy werdt oock vry Haer Godt, en sy Sijn volck, dus wy Als sjin dochters en sonen, Nae Schrifts gheluyt, Hopen als Christen leden, Te zijn de Bruyt, Dat nieu ghesicht des vreden Vol claerheyt uyt, Den Hemel reyn van zeden Ghedaelt beneden, Soo wy der hopen rom, Vast tot den ent Houden, Christus is t’fundament Wy t’huys, de Bruydt, en hy den Bruydegom Ons Prins en Man Tot den eynde van Ons leven dan Laet ons ghetrouwe blijven In Echt ghespan Dat doot sweert ban Noch niet en can Sijn liefd’ uyt ons verdrijven, Nae desen tijt, Sullen wy hem aenschouwen, Met groot jolijt De Bruyloft feeste houwen, In s’Hemels crijt, Daer niet meer sullen trouwen Mannen en Vrouwen, Den Bruydegom den Heer, Eeuwich zijn sal Teghenwoordich by zijn ghetal, En daer en sal, oock niemant treuren meer. 