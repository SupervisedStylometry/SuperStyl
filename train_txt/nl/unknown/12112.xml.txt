 GOdt die neemt sijn behaghen In sulcke kinders kleyn, Die hen als Enghels draghen, Verciert met deuchden reyn: Want dese ionckheyt teere Die gaet van deucht in deucht, Sal in deuchden en eere Haer Ouders gheuen vreucht. Ghelijck de roos’ in’t bloeyen Als sy ontloken staet, Ander blommen die groeyen, In reuck te bouen gaet: Soo oock die ionghe leden Die gaen van deucht in deucht Sullen d’Ouders wijsheden Te bouen gaen in vreucht. Soo ons de morghen-sterre Aen-brenght de Sonnen klaer, Ons lichtende van verre, Om te sien hier en daer: Soo sal die ionckheyt verdich, Die gaet van deucht in deucht, En blijft altijdt vol-herdich, Aenbrenghen paeys en vreucht. Ghelijck de schoone Maene Deur haer schijnen verlicht Den nacht, om elck te gaene Daer’t hem belieft, ghesticht: Soo is een kindt behendich Dat gaet van deucht in deucht, ‘tDuyster verstant inwendich, Verlichtende met vreucht. ‘tKint dat hier niet wilt eeren Vader noch Moeder oock, ‘Tsal hem tot quaet al keeren, Ende vergaen als roock: ‘tKint dat men siet mis-achten ‘tLeeren als’t leeren moet, Derf anders niet verwachten Daer voor bot zijn ghegroet. Die deucht en kan niet wesen In’t leughenachtich kindt, Dat d’Ouerste ghepresen Niet en eert, noch bemint: Maer ‘tkint dat t’allen tijden Gaet voort van deucht in deucht, Sal eeuwelijck verblijden In ‘shemels soete vreucht. 