 De Minne die in mijn hartje leyt, Die sal niet eynden noch sterven, Al schijntet dat ick door teghenheyt, Mijn Lief sal moeten derven. Al reys ick te Landt, en over Zee, En swerf in vreemde Steede, Mijn Liefs Beeltenis draach ick mee, In mijn gheneeghenthede. Al ben ick daer my veel jonst gheschiedt, Het buycht gheen van mijn crachten, Maar als 'thart op mijn Lief eens siet, Soo juyghen mijn ghedachten. Al syn meer andere schoon en Rijck, Sy kunnen my niet verwinnen, Doch alsic mijn Jufvrous duechd' bekijc, Aan bidden haar mijn sinnen. Tsint dat mijn oogh op haar schoonheyt viel, So socht ick haar te behaaghen, En heb met eerbaerheydt in mijn Ziel, Haer reyne jonst ghedraghen. Heylich en eerelijck syn gheweest, Ons Minne, kusjes, boerteryen, Want haar ghesuyverde goede Gheest, Gheen dorperheyt kan lijen. Haar heusheyt en ooc mijn Liefde groot, Ons Vrientschap daer beneven, Die sullen duuren tot de doodt, Ja mueg'lijck na ons leven. Of by ghevalle dees rasery, Mijn Liefjen quam in handen, Haar Wysheyt redenkavelt my, Ten konfer of ten branden. Mijn ruwer begrip, en stompe styl, Verwerckt die, o mijn Goddinne! Met die sneedighe scharpe vyl, Van u gheleerde sinnen. 