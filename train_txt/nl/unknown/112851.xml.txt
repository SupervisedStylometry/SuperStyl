 K'Hebb' onlancx deur Cuba op Humus Morpheus creghen, In Meyas soeten tijt wert my ten thoon gestelt Den bode van Iuppijn, al waer ick was geleghen By d'aencomst' van Auror' op Herses voecht int' velt. Ick riep, end' sprack hem aen, Mercur waer treckt ghy henen? Hy sprack, naer Olimpus, om daer de Goden t'saem Te nooden tot een feest, end' doen is hy verdwenen: Maer corts vont ick sijn comst' lief ende aengenaem. Ick sach met hem Iuppijn, end' Iuno neder comen, Int' midden was gestelt PoÃ«sis d'edel maeght, Die van Apollo corts te voren was genomen, Tot een soet wederpaer, dat veel wel heeft behaeght. Ick sach al dese vreught, de Goden end' Goddinnen Comen tot eene maeght genoemt Mechelina, Daer was de feest bereyt, end' oock de vreught te winnen Van dit versaem deur toe doen van Concordia. Met quam ick uyt den droom, end' voelden t'hert noch beuen, Deur blyschap vant' gesicht, end hebb' alsdoen met vlijt Deur Pallas goede jonst dit blyd' gesicht geschreuen, Dat ick hier recht aenschou deur toedoen van den tijt. 