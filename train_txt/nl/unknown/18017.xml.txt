 Ons is een kyndekyn geboren tot onser grote gewinne, en waer dat niet, wi waren verloren, daer toe dwanc hem die mynne. Adam bracht ons in groter noet, bi hem waren wi verloren, dat kynt clam wt des vaders scoet end soende den ouderen toeren. Te Bethleem een woestich huys, aldaer gelach die moeder van eenre kinde, hiet Ihesus, een bliiscap alder goeder. Hi was geboren ter midder nacht van eenre maget pure, die Heer, die over al heeft macht, een scepper der creature. Dat Ysaias te voren screeff, is nu vervult te tiiden, die moeder suet, die maget bleeff, des willen wi ons verbliden. In eenre cribben was hi geleyt twischen twien stommen dieren, in hoy, als die scriftuer ons seit, ende si bekendent schieren. Die al die werrelt heeft gemaect end dat claer sonne schyne, lach in die cribbe bloet, al naect; hem vrosen die ledekyns syne. Noch bont noch graw was daer geleit, noch oic duyrbair ghesmide; in Ioseph cousen was hi geleyt, om ons woude hi dit liden. Groet licht scheen inder selver tiit doe Ihesus wert geboren, die herdekyns worden seer verbliit al uter enghelen scaren. Die engelen songen allen loff mit luder stemmen clare daer boven in dat hemelsche hoff, dat God geboren ware. Nu dancken wy ghemeenentlic den Heer God van hiir boven; dat hi ons is worden gheliic, des willen wi hem nu loven. Bidden wy, cleyn ende groet, desen sueten kynde, dat hi ons brenct in Abrahams scoet ewelic mit hem te sine. Amen. 