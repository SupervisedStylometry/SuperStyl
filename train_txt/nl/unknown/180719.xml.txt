 T’Is u gheseyt, O Mensch, hoe Godt de Heere Van u begheert soo seere, Ghehoorsaemheyt In sijn heyliche leere, Dat ghy met vlijt Oeffent reyn liefde gloedich, En t’aller tijdt // Van herten zijt Voor uwen Godt ootmoedich. Oodtmoet voor Godt Hebben altijdt bewesen De heylighen ghepresen, Abraham tot Den Heere sprack by desen, O Heer eerbaer, Ick heb my onderwonden Te spreken, daer // Ick doch men maer Aerd’ en asschen bevonden Ghebleken vry Is ootmoet onghemeene In Iacobs herte reene, Ick ben seyt hy O Heer al veel te cleene, Teghen al dijn Trouw’ en barmhertichede, Want door u zijn // Gheworden mijn Twee heyren hier ter stede. V knecht heeft siet Twee heyren hier ter bane, En als ick de Iordane Passeerde, niet // En had ick dan om gane Slechs desen staf, En als hem oock quam teghen Esau straf // Alsoo Godt gaf Ootmoet heeft pays vercregen. Lea veracht Godt liet haer eere wassen, Gideon in Manassen T’minste gheslacht De Heer heeft willen passen Hem tot een Helt Om Israel bevrijden, Hanna ghequelt // Werdt oock ghestelt Noch vruchtbaer int verblijden. Godt en verlaet De sijn in gheen ghebreken, Het is oock wel ghebleken, Ioseph versmaet Ghehaet, vercocht, ghesteken In’t vanghenis, Godt heeft hem noch gheresen In eeren wis // Wat niet en is Dat roept hy om te wesen. Sauls begin Heeft den Heer wel bevallen, Beleedt hem van den smallen In Benjamin, De minste wel van allen, Doe hy ontfinck T’lot om te zijn in staten Eenen Coninck, Verbergen ginck Hy hem achter de vaten. Doe hy dus cleen Was in sijn eyghen ooghen, Doe ginck hem God verhoogen, Want Godt alleen Siet aen t’inwendich pooghen Als offer soet Is hem een reyn verslaghen Hert en ghemoet // En heeft seer goet Daer in lust en behaghen. Herten oprecht Ootmoedich tot sijn knapen Weet de Heer uyt te rapen, Hier sijnen knecht Moyses achter de schapen, Daer David siet Oock eenen jonghen Heerder, Gherekent niet // Als anders yet, Maer by den Heer al weerder. Doe Samuel T’huys Isai besochte, Van Eliab hy dochte, Of desen wel Gods uytvercoren mochte Wesen ydoon, Van des ghedaenten halven, Hoe lanck oft schoon // Dat den persoon Was, hy mocht hem niet salven. Aminadab Noch Samma noch van seven Sonen werdt gheen verheven, Wt t’gheselschap Den minsten achterbleven, Men uyt ghebodt Most van den schapen halen, Op hem viel t’lot // Hy was voor Godt Weerdich den principalen. Arem en snoo Heeft hy hem doch beleden, Iae uyt ootmoedicheden Een hondt, een vloo, Daer nae in tijt des vreden Ontblootte t’lijf Danssende voor den Heere, Michal sijn Wijf // Om sulck bedrijf Ginck hem bespotten seere. Haer spotten grof Mocht hem niet doen vervelen Voor den Heere te spelen, En sijnen lof En wilde hy niet helen, Ick wil voortaen Snooder te wesen pooghen Was sijn vermaen // En ick wil gaen Neder zijn in mijn ooghen. David nu dan Vernedert t’allen stonden, Nae des Heeren oorconden Was eenen Man Nae Gods herte bevonden, De Heere vry Die hoogh’ en aldermeeste Gheeren heeft hy // Sijn woonste by D’ootmoedighe van gheeste. Troost en ghena Laet Godt tot cleene vloeyen, Dat sy in deuchden groeyen, Te Thekoa Amos achter de koeyen Pluckens’ in’t wout Moerbessen om eten, Hem werdt betrout // Te zijn Herout Van Gods hooghe secreten. Den Heer altoos Tot den cleenen gheneghen Heeft Elisa ghecreghen, Dien hy verkoos, Daer hy in boerich pleghen Achter den ploech Hem ginck te wercke stellen, Wie sal ghenoech // Nu na vervoech s’Heeren ootmoet vertellen. S’Heeren dienstmaeght Maria uytvercoren Heeft sonder teghensporen Gode behaeght, Dat van haer werdt gheboren De Heere soet, Maer niet van aerdtschen zade, Godt haer ootmoet // Men sach, hy doet D’ootmoedighe ghenade. Van hoochster macht Den Coninck meest in weerden En quam niet op der eerden Met grooten pracht Van dienaren en peerden, Maer in dit dal Seer arem en slecht henen, Ootmoedich al // Is in een stal Van beesten eerst verschenen. Niet wert vertelt Sijn gheboorte den grooten Vorsten, maer volc verstooten Herders op t’velt En Apostels ghenooten Hy sochte daer Toe geen gheleerde Clercken, Dan visschers maer // Hoe openbaer Is s’Heeren sin te mercken. In der Woestijn Sijn voorbode vol trouwen, Grootst onder die van Vrouwen Gheboren zijn, Nochtans slecht int aenschouwen Hy was niet coen Noch hoochmoedich van zeden, Des Heeren schoen // Niet weert t’ontdoen Heeft hy hem vry beleden. Hemelsche Heer, Ick prijs’ u seer, o Vader, Sprack Christus ons berader Dat ghy dees leer Den wijsen allegader Hoogh int verstant Verborghen hebt ghelaten, En ingheplant // Als in goet lant Den ootmoedighen vaten. Met een kindt cleen Doet ons de Heere blijcken Datmen van t’quaet moet wijcken, En al die gheen Ootmoedich kindt ghelijcken, Nemmermeer int Hemelrijck sullen coemen, Maer die als kint // Cleen is ghesint Sal men de grootste noemen. Comt leert van my, Verlaet u hooghe perten, Leert hoe dat ick van herten Ootmoedich zy, Vry werdt u Ziel van smerten In rusten groot, Spreeckt Christus die seer goedich Was totter doot // Des Cruycen bloot Ghehoorsaem en ootmoedich. V volghen ginck Paulus, o Princ’ eersame, Noemd’ hem self onbequame, Verworpelinck, Onweerdt Apostels name, Wilt oock een claer Ootmoedich hert ons gheven, O Heer eerbaer // En dan hier naer T’een noodich eeuwich leven. 