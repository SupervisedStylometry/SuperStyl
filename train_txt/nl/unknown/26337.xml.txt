 DEs Gheestes iuecht Doet Christus rancken lustich groeyen Vruchtbaer in duecht Staen sy seer schoon in haren bloeyen Leuende waters op haer vloeyen Wt Christum de fonteyne claer Tghelooue spruyt//de liefde ontsluyt Nu in dit aenghename Iaer. De winter cout Noch reghen, is niet meer voorhanden Godts Gheest bedout Seer menichfout, simpel verstanden Spruyten seer menichranden De bloemkens reyn van ruecke soet Schoon en playsant//seer triumphant Mijn hert van vruechden singhen moet. Nu vrienden voort Wilt v tot Godt inwendich keeren Want ons behoort In desen tijt te iubileren Ende in de wet des Heeren Vruecht te vermeeren, vroech ende laet Met herten bly//want wy zijn vry Volherden wy, met hert en daet. Der Sonnen glans Heeft mist en neuel doen verdwijnen Ons herten gans Heeft Godt met waerheyt doen doorschijnen Veel claerder dan Robijnen Laet ons doch pijnen, tis meer dan tijt Met daet, met cracht//vreed en eendracht Te gaen met macht, int slichts beurijt. In zijn saysoen Staet de wijnstock seer soet van roken De vijchboom groen Heeft zijne botten wijt ontloken De Olijftacken ghebroken Heeft Godt door tonghelooue fenijn Wy Heydens stuer//wilt van natuer Wt goetheyt puer, inghelijft zijn. V niet beroemt Teghen de tacken tgheenen tijden Vreest, beeft en schroemt Oft Godt sal v seer haest afsnijden Ghelijck hy dede sonder mijden De eyghen tacken van haren stam Dus liefde orboort//eendracht accoort So zijt ghijt zaet van Abraham. De wet hoort my Haer heerschappy, die is nu duere Nu kennen wy Tot desen ty, gheen creatuere Na den vleesch tot deser vre Den deesem suere, is al vergaen tHooft vant Serpent//is nu gheschent Opt fondament, wilt blijuen staen. Verstaet dit Liet Smaeckt ende siet, ghy mijn beminden En waeyt doch niet Alst wilde riet, met alle winden En weest niet als de blinden Die niet en vinden, den rechten padt De dach schijnt plaen//dus laet ons gaen Twert ons gheraen, na tsHemels stadt. Dochter coemt vuyt Mijn schoone bruyt, laet v niet dwinghen Mijn lieue spruyt Met soet gheluyt, wilt lofsanck singhen Laet een Fonteyn ontspringhen Door het volbringhen, van mijn ghebot Werckt onueruaert//in den wijngaert Ghy wert bewaert, ick ben v slot. V niet en vreest Voor gheen tempeest, wilt my verbeyden In dit foreest Sal mijnen Gheest, v stueren, leyden In alle mijne weyden Wie mach v scheyden, van mijnder leer Geen druck so groot//sweert, vier noch doot Reyn roosken root, al sydy teer. Mijn roosken snel De dorens fel, sult ghy ontmoeten Wreet en rebel Met groot ghequel, v vel doorwroeten Door hooft, handen en voeten Ick sal versoeten, v lijden swaer Door mijns Gheests troost//hout mijn propoost Verbeyt den Oogst, ghy cleyne schaer. Och Broeders fijn En wilt hoort mijn, niet iubileren In ydel schijn Wy moeten zijn, die haer verneren Als ander triumpheren Ende domineren, wy moeten al Worden bedroeft// doort vier beproeft Want dat behoeft, t Christen ghetal. Die dit Liet schinckt Bidt dat ghijt singt, recht als die temmen Dat ghy niet dinckt Hoe dattet clinckt, op voys oft stemmen Laet wt v herte swemmen Het sal door clemmen, de wolcken net En luyden wel// als snaren spel Na Godts beuel, reyn onbesmet. Ick swacke knecht Roep niet om recht, maer om ghenade Al ben ick slecht Ick ouerlegt, vroech ende spade Hoe ick wt Adams zade Groot van misdade, sondich doorwont Ben voort ghebaert//twelck my beswaert Prince vergaert, spaert en bewaert, in v verbont. 