 OCh hoe verblint, ijdel ghesint, Gaet de weerelt haer ganghen: En sy bemint, soo men bevint, De zonde, t'kindt der Slanghen, Haer jaghen, behaghen, lust ende raet, Is quaet, slaghen om haer misdaet, Sal sy noch moeten ontfanghen. De weerelt coemt, te zijn verdoemt, Dits een deel vol ellende, Maer die u roemt, ende u noemt Te zijn van Christus bende, Veel seerder, en meerder, werdt u verdriet, Doet ghy des Heeren wille niet, Ghy werdt sijn onbekende. O Christen schaer, veel hondert Iaer Den wegh menich verholen, Die weet ghy claer, dus wandelt daer In, soo u is beuolen, Zijd-weghen, gheleghen, neffens de cant, Tot schoone schijn, vermijdtse, want Men can soo haest verdolen. Doet gheen afval, van den wegh smal, Want veel valsche Propheten Zijnder nu al, die op't ghetal Van velen haer vermeten, Verblijden, int lijden, van Syons druck, Sy slauen, en grauen, nae ongheluck, Al waer sy plaetse weten. Princen gheslacht, wie u veracht, Wilt Gods ghebodt aencleuen, Soo crijghdy macht, maer in tweedracht En meucht ghy gheensins leuen. De waerheyt heeft claerheyt, dus blijft haer by Soo sult ghy triumpheren vry In Gods Rijcke verheuen. 