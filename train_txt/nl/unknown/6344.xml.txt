 HOort vrienden na dees lesse, En wiltse wel verstaen, Al die ter Kerremisse Na Siecken willen gaen, Wilt den buydel wel voeren met Cruys munte van gelt Eer ghy komt by de Boeren Te Siecken op dat Velt. Trompetten hoordt ghy klincken Ende de Trommels slaen Veel prijsen siet ghy blincken, Met Vaendels wijt ontdaen, Dinghen vreemt om ghelijcken Sijn daer met groot ghedruys Oock over al te kijcken Voor ghelt in menich huys. D'een roept komt in twee blancken, Sult ghy maer gheven reen D'ander sou hem bedancken, Al kregher hy maer een. Dan komt den armen cluyver, Oock aen zijn poortgen staen, Komt om een halve stuyver, D'ander een Oortgen saen. Brieven, History Boecken, Draeyt, werpt, treckt hier om prijs Noten, Appels en Koecken Poppegoet seer logijs, Kinder Molentgens bouwen Zy daer oock, sonder jock, Wilt ghy een Koecxken houwen, Aenveert Bijl ende Block. Wilt peyster Korfkens vullen, Met Broot, Spec, Ham, en vleys, wilt Paes Eyerkens smullen Kaes, Boter is den eys, Tis voor den Buyck sou'c dincken Soo goet een Medecijn, maer ghy moet daer op drincken, Goet Bier oft klaren Wijn. Veel menschen daer vergaren, Out, jongh, groot ende kleen, Vryers en Vrysters paren Sy weten van gheen scheen, Dat komt door 'tlustich quelen, Van Liedekens excellent Boven dien hoort ghy spelen, Op menich Instrument. Om de spijs te vertreden, wilt 'tHuys ter spijt aen gaen En dan tsamen met vreden, Trect deur de Kleverlaen maect dan met triumpheren 'tOverveen u zeyl nat, En comt also laveren weer soetjens na de Stadt Oorlof Edel Princieren Princessen onbevlect Liefde reyn van manieren Heeft my hier toe verweckt, En wilt my niet vergeten, Als ghy banct Speck of Ham, Ick meen oock Koec te eten, Haest binnen Amsterdam. 