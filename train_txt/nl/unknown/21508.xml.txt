 NU heffen wy een nieuw liet aen Uan den Antechrist willen wijt bestaen God wil hem openbaren Ende met den gheest zijns monts verslaen Dat wil ick v verclaren Opt rechte duyts is synen naem Die altijt sal teghen Christum staen Met leeren ende met wercken Dit heeft die Paus so langhe ghedaen Dat machmen nv wel mercken. Christus ghinck preken alle daghen Hy en reet op rossen noch op waghen Die Paus heeft so heylighe voeten Die aerde is hem niet weerdich te draghen Alle keysers zijn voeten kussen moeten Christus die leefde in groot verdriet Also veel eyghens en hadde hy niet Daer hy zijn hooft op rusten mochte Sint Peter hy selfs visschen hiet Als hy de zijnspenninck brochte Hier teghen is de Paus so rijck Ter weerelt vintmen niet zijns gelijck Uan steden ende van sloten Die heeft hy ghekreghen met practijck Dat heeft God nv eens verdroten Nv siet aen Christus die Gods soon, Hy heeft ghedraghen een doorne kroon Men mocht niet by hem gheraken Want op den berch is hy gheuloen Als men hem koninck wilde maken. Hem seluen heeft die Paus ghestelt Bouen alle Koninghen met ghewelt Hy draecht dry croonen van goude Ueel kersten bloets stort hy int velt Dit moetmen voor heylicheyt houden Sijn leer ghelt meer dan Gods gebot Met Christus woort houdt hy zijn spot Sijn doen is niet dan lieghen Sijn iongeren gaen gheschoren ghelijck eenen sot Om den armen te bedrieghen Christus die heeft den doot ghesmaeckt Hier wt heeft de Paus een kraem ghemaeckt En aflaets brieuen gheschreuen Op datter niemant aen en raeckt Hy moeter veel ghelts om gheuen. Uan die misse maeckt hy een offerant Daer ons salicheyt aen hangt Is dat niet seer gheloghen Die men doch alleen door Christum ontfanct Dus heeft hy ons bedroghen. Christus waer noch vermaledijt Hadden hem die missen niet beurijdt Als sy haer Canon lesen So bidden sy God den vader altijt Synen soon ghenadich te wesen Hier wt heeft hy gemaect dat Uaghevier Daerin maect hy de sielen puer Als men hem ghelt wil toe dregen Dus heeft hy de heele werelt schier Met valscheyt in gekreghen Ia Christum heeft hy nv vast gheleyt In yseren sloten so men seyt Als men hem ghelt geeft met hoopen Moet Christus altijt zijn bereyt De sielen te laten loopen Hy seyt God heeft ghemaect die oore biecht Daer hy doch valschelick aen liecht Hy heeftse self gheuonden Want hy die menschen daer door bedriecht En om dat ghelt vergheeft haer sonden Sijn boosheyt heeft hy hier door gewrocht En menighe vrouwe ter schanden gebrocht Want sy klaghen haer ghebreken Och dochter ick heb my also bedocht Ick moet v alleen wat spreken. Dese sonden acht de Paus so slecht Daerom verbiet hy zijn geschoren decht Dit is de mensche der sonden Daer sint Pauwels af heeft ghesecht Dat wort nv wel beuonden. Dit is den rechten Antekerst Die sweet en bloet den armen wt perst Met bannen en met iaghen Nv is hy gheuallen dat hy berst God en wil hem niet langher verdraghen. Ick bid v vader ghebenedijt Dat ghy hem doch ghenadich zijt En wilt hem gracie gheue Op dat hy zijn sonden eens belijt En eewich met v mach leuen Die dit liedeken wt liet gaen Met lijden was zijn herte beuaen Bidt voor hem al ghelijcke Dat hy op Gods woort mach blijuen staen En daer af niet en wijcke. 