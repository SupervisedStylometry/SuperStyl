 Mijn sinnekens zijn my doort toghen Van een so schoonen Jonckvrou fijn Sy doet my pijne dooghen, Sy is die alderliefste mijn Om haer so wil ick waghen, Mijn Lijf ende al mijn ghoet Mijn Lijf ende al mijn ghoet, Ende laten vrienden en maghen Ende schencken haer mijns hartsen bloet. Die Liefste mach ick wel schryuen Door v Vrouwelick beelde schoon Want bouen alle Wijuen, Spant zy int harte der minnen croon Sy staet in mijn behaghen, Op haer so rust mijn moet Op haer so rust mijn moet Dus wil ick haer mijn liefde draghen Ende schencken haer mijns hartsen bloet. Twijfel gheeft my veel nopen Angst ende suchten is my by Nae haer staet alle mijn hopen, Des ick moet zijn van Harten bly Mijn sinnekens nae haer iaghen Die my dick suchte doet, Die my dick suchte doet, Al soude my druck noch plaghen Ic moet haer schencken mijns hartsen bloet. Venus v strael van Minnen Heeft mijn Harte so seer doorwont Ick blijue ghequetst van binnen, Doort deruen mijns liefkens roder mont, Nv en tot allen daghen, Wort zy van my ghegroet, Wort zy van my ghegroet, Om haer so moet ick claghen En schencken haer mijns hartsen bloet. Princesse melodieuse, Schenckt uwen dienaer Medecijn Bouen alle schoon amoreuse, Suldy int harte die liefste zijn Al legghen die nyders laghen, Hout my in v behoet Hout my in v behoet, Ende wilt my niet verjaghen Ick sal v schencken mijns hartsen bloet. 