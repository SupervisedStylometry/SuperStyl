 ICk wil my gaen verhueghen Uerblijden in mynen moet Ick weet ten is gheen lueghen Na tsuer so komptet soet Den kelck als roet Die moet eerst zijn ghedroncken Gods soon was goet Hy is hem eerst gheschoncken. Christus heeft wiltet vaten Al in den vleesche gheleen Ons een exempel ghelaten Sijn voetstappen na te treen Wapent v ghemeen Met dien sin al tsamen Het moet zijn ghestreen Wie Christus niet en wil schamen. Wie hem schaemt seyt hy klaerlick Uoor dit ouerspeleghe gheslacht Die sal hy schamen waerlick Uoor synen vader dit niet veracht Weest wijselick bedacht En ghedenckt die eewighe smerten Daer staet wee, hier op acht Ouer die daer zijn dubbel van herten Hierom so laet ons leuen Wt den ghelooue alleyn Habacuc heeftet beschreuen Also sal den rechtueerdighen pleyn Acht dat niet cleyn Dat ghy gheueynst soudt wesen Gods gheest die vliet certeyn Den gheueynsden so wy lesen. Nv laet ons in Gods weghen Oprecht gaen alst behoort Tvlees is tot quaet gheneghen Elck acht zijn nieuw herboort Gaet int vleesch niet voort Ghy die in den gheest hebt begonnen Laet v siele niet versmoort Die Christus heeft ghewonnen. Sijt ghy met Christus verresen So soect dat daer bouen is Daer Christus is ghepresen In de heerlicheyt zijns vaders fris Die weerelt sal ris Uergaen met haren lusten Den gheloouighen sal wis Ingaen tot zijnder rusten. Tgheloof sonder de wercken Dat is doot seyt Iacobus siet Op Paulus reden wilt mercken Het is sonder die liefde al niet Hier om met vliet Bemint die een die ander Als ons Christus ghebiet Dat wy lief souden hebben malcander. Ende alle menschen mede So ons die Schrifture leert Ist moghelick houdt vrede Met eenen yeghelicken diet begheert Blijft ghefondeert Als dees weerelt en wilt v niet stellen Hoe sy ons persequeert Tis hier een weynich quellen. Nv vrienden alle gader Laet vns toch trecken een lijn Wy hebben so lieuen Uader Laet ons dien ghehoorsaem zijn Om druck noch om pijn Hem gheensins te verstoren Uoort laet ons fijn Eendrachtighe liefde oorboren. 