 TWee Engelen quamen tot Sodoma voort Maer Loth die sat tot Sodom in de poort Als sy quamen op den weghen, Soo stont hy haestelijck op te voet En ginck dese mannen int ghemoet, Tot der aerde heeft hy gheneghen. Loth die sprack tot haer, mijn Heeren recht, Comt in ten huyse van uwen knecht, End' wilt u voeten wasschen laten: Blijft ouer nacht hier, hy haer versloech, Op dat ghy inde morghen vroech Meucht reysen u lieder straten. Doe spraken de Enghelen wijs bedacht, Neen, wy willen den gantschen nacht Hier op der straten blijuen: Maer Loth die dwanckse nae sijnen sin, Soo datse zijn ghecomen in Zijn huys tot sijnen beclijuen. Als Loth de Mannen in hadde gheleydt, Heeft terstondt een maeltijdt bereydt En ginckse vriendelijck tracteren, Hy bieck onghesuerde koecken met vlijt, Ende sy aten soo, de Schrift belijt Vriendelijck sonder murmureren. Maer eer sy haer leyden te slapen wat, Soo ghinghen de lieden uyt de stadt Van allen eynden daer vergaren, En quamen, te samen, met groot ghedruys, Cleen ende groot, ende beleyden Loths huys. Om dese Mannen niet te sparen. Sy spraken tot Loth seer onbeleeft, Siet dat ghy ons dese Mannen gheeft, Die by u zijn versteken, Brengtse ons hier uyt, spraken sy coen, Op dat wy onsen wille daer me doen, Maer Loth die ginck teghen haer spreken. Loth sprack tot haer, met goet bediet, Och Mannen Broeders, en doet so qualijck niet Maer laet dese Mannen vry leuen, Ick hebbe twee dochters excelent, Die en hebbe noyt gheenen man bekent, Die sal ick u lieuer gheuen. Sy spraken tot Loth seer buytertier, Ghy zijt een eenich vreemdelinck hier, En wilt ghy ouer ons regieren? Wel aen wy willen u plaghen noch meer, Sy dronghen den man so jammerlijck seer, Om de Mannen te schoffieren. Ten holp hem niet, wat dat hy haer bat, Maer liepen van hem nae de deure, dat, Sy die wilden op smijten: Doe quamen de Enghelen onghefaelt, En hebben Loth weder in huys ghehaelt, Wt alle de Sodomijten. Godt sloechse met blintheyt ter seluer uer Soo datse niet en costen gheuinden de deur Om Loth noch te beswaren: Maer Godt die heeft Loth, en sijn huys bewaert Soo dat dien Sodomijtschen aert Sochten, tot dat sy moede waren. De Enghelen spraken tot Loth ydoon, Hebt ghy hier eenen behouden soon, Oock sonen oft dochters mede, Brengtse al hier uyt, en haest u seer, Want wy zijn ghesonden van den Heer Om te verderuen dese stede. Loth die hoorde des Enghels vermaen, Ginck tot sijn toecomende swaghers saen, Die sijn Dochters souden trouwen: Maeckt u haest op, uyt dese hoecken, al, Want de Heere dese stadt besoecken, sal, Maer sy hebbent voor boerde ghehouwen. Des morghens als den dach opstont, Soo deden de Enghelen Loth noch cont: Neemt u dochters en u vrouwe, Al watter nu voorhanden is, Treckt uyt de stadt, want sy sal ghewis Comen in grooten rouwe. Maer doe Loth noch een weynich vertrack Soo grepen de Enghelen des Heeren strack Haer by de handen al seer spoedich, En leydense alsoo uyt Sodoma, Die ginghen vooren en sy volghden nae, Want Godt aensach Loth, seer ootmoedich. Maer als sy die buyten hadden gebracht Soo spraken de Enghelen wijs gheacht, Verlost u Ziele tot die lieden, End' en siet, niet, te rugghe quaet, In dese contreye niet stille en staet, Maer op de Berghen sult ghy vlieden, Loth scheen dat te hebben wat noo, En sprack, o Heere, niet alsoo, T'ongheval mocht my ontlijuen: Hier is een cleyne stadt nae by, Verloeft nu daer in te gane my, Dat ick by den leuen mach blijuen. De Enghelen spraken ten seluen tien, In dit stuck hebben wy u aenghesien, Dat wy die stadt niet en bederuen, Daer ghy van hebt ghesproken eerbaer Daerom so heet oock dese stadt Soar, Wilt hastich daer inne sweruen. De Sonne men op der Aerde vernam, Doe Loth in de stadt van Soar quam, Doe liet den Heere van den Hemel af reghenen solfer end' vier Op Sodom en Gomorra, na schrifts allegier En lietse tot assche verbranden. Alle de inwoonders cleen en groot, Die moesten daer t'samen steruen de doot, Want haer boosheyt altijdt vermeerde, De steden met dat omligghende landt, En al t'ghewas datmen ten velde vant, In Gods toorn al omme keerde. Och wat eer ghecrijsch en groot gheclach Moeste daer wesen, somen wel dencken mach By soo veel duysent persoonen Als daer verginghen haest met der spoet, Maer hadden daer in doch geweest thien goet Godt die hadse al wel willen verschoonen. Aldus zijn dese vijf steden verdaen, Daer den rechtveerdigen was uyt gegaen: Maer sijn Wijf die sach omme, Gods woort, soo't schijnt, sy niet en onthielt Soo is sy gheworden in een bilt Van eener sout-calumne. Abraham is s'morgens vroech opgestaen, En ginck ter plaetse daer hy seer belaen, Met den Heere hadde ghesproken, Heeft sijn aensicht tot Sodoma ghewent, Doe hadde Godt sijn straffe ghesent, Want Abraham die sach noch token. Loth en heeft niet lange in Soar geweest Maer hy trock daer uyt, want hy heeft gevreest, Dat sy tot Soar blijuen souden: Maer met zijn Dochters hy heenen vloodt Op de Berghen, soo hem Godt gheboodt, Heeft hem in een speloncke ghehouden. Petrus en Iudas hebben beyde vermelt Sodoma is tot een exempel ghestelt, Voor die wandelen in booshede, Princelijcken Godt, ghy doet oock gewach, Dat soo sal gaen, in den Iongsten dach, Alst met de Sodomijten dede. 