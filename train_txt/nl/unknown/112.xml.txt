 Die my te drincken ghaue Ick songhe hem een nieu liet Al van my Vrouwe van Lutsenburch, Hoe zy haren Lantshere verriet. Sy dede een briefken schrijuen So verre in Guilker landt Tot Frederick haren boele Dat hi soude comen int lant Hy sprac tot zijnen knape Nu sadelt my mijn peert Tot Lutsenborch wil ic rijden Het is nu wel rijdens weert. Als hi te Lutsenborch quam Al voor dat hoghe huys Daer lach de valsche vrouwe, Tot haerder tinnen wt Hi sprac god groet v vrouwe god geeft v goeden dach Waer is mijn heer van lutzenborch De ic te dienen plach Ick en derf v niet wel seggen Ic en wil v niet verraen. Hy is heden morgen, Met sijnen honden wt iagen gegaen. Hy reedt heden morghen Al in dat soete dal En daer suldy hem vinden Met zijnen hondekens al. Hy sprac tot zijnen knape Nu zadel my mijn paert Ten dale waerts wil ic rijden Het is mi wel ridens waert. Als hy bider iachten quam Al in dat soete dal Daer lach die edel heere Met sijnen hondekens al Hi sprac god groet v here God geue v goeden dach, Ghy sult niet langer leuen Dan desen haluen dach Sal ick niet langher leuen Dan heden desen dach So mach ict wel beclaegen Dat ic oyt my vrou aensach Hy sprac tot zinen knape Spant uwen boghe goet En schiet mi here van Lutzenborch, In sijns harten bloet Waerom soude ic hem schieten, Waerom soude ic hem slaen Ick heb wel seuen iaer Tot zijnder tafelen gegaen Hebdy wel seuen iaren Tot zijnder tafelen gegaen So en dorfdi hem niet scieten Noch niet ter dootslaen. Hij tooch wt zijnder sceiden, Een mes van stale goet Hi stac mijn here van Lutsenborch, In sijns harten bloet. Hy sprac tot zijnen knape Nu sadelt my mijn paert Te Lutsenborch wil ic rijden Tis my wel ridens waert. Als hy te lutzenborch quaem Al voor dat hoghe huys daer quam de valsce vrouwe Van haerder tinnen wt. Vrou god segen v vrouwe God geue v goeden dach Vwen wille is bedreuen Dverraderie is volbracht. Is mijnen wille bedreuen, Hebdy mijnen sin volbracht Zo doet my sulcken teecken, Dat ic daer aen gelouen mach. Hy tooch wt zijnder sceyden Een swaert van bloede root ziet daer ghy valsce vrouwe Ws edel lantsheren is doot. Sy trock van haren halse Van peerlen een cranselijn Hout daer mijn liefste boele Daer is de trouwe van mijn Vwe trouwe en wil ic niet, Ic wilse niet ontfaen, Ghy mocht mi ooc verraen Gelijc ghy uwen lantshere Hebt ghedaen. Hy tooch wt zijnder mouwen Een siden snoerken fijn Hout daer ghi valsche vrouwe Ghy sulter by bedrogen sijn. Te Lutsenborch op de mueren, Daer loopt een water claer, Daer sit vrou van Lutsenborch, Int heymelijck ende int openbaer. 