 O Alderliefsten heer verheven Ick ben soo seer bedroeft in mijnen gheest, Om dat ick hier soo langhe moet leven Als eenen pilgrim in't s'werelts foreest: Alle dit ganghen, hoort naer mijn vermaen Dat doet mijn wanghen, uyt mijn ooghen slaen Ontallijcken traen. Vermoeyt soo rust ick hier ter eerden D'welck my int reysen grootelijckx vertraeght, Wil ick myn reys met moet aenveerden, Cleynmoet, wort my weer in geiaeght: Want t'staet my teghen, dat my hier de aerd', In haere weghen, so veel druck vergaert En t'haeren tyt my baert. Geeft sy my wat solaes met hurten Dat seidelick aen my genoech geschiet, Daer teghen comt sy op my sturten Den beker van allenden en verdriet: Als ick gaen dincken, t'herte myn dat beeft T'laet hem meer sincken, door druck die het heeft Het schint dat niet en leeft. Het meeste noch van al-te-maele Dat my int reysen doet een wederstant, Dat is dat ick so dickmaels faele Van alder-rechts te gaen naer t'vaderlant: Het aerderijcke, met al syn plantsoen Als ickt bekycke, in syn schoonheyt groen, Dat doet my dit al doen. Hoe soud' ick my dan conen schicken Om langer eenen pilgrim hier te syn? Als ick moet onderstaen de stricken Die d'aerderijck my stelt voor myn aenschyn: Ghy cont wel peysen, hoe myn reyse spoeyt Want al die reysen, worden meer vermoeyt Als hun den wegh vernoeyt. Lof wilt tot mynder hulp u pooghen Vercort myn daeghen, en myn ballinckschap, Den cortsten wegh, wilt my oock tooghen Dat ick verdapperen magh mynen stap: Syt my een baeken, da'ck magh volghen naer Om te gheraeken, als eenen eyghenaer Al in den Hemel claer. 