 NAcht en dach moet ick ker- men // Om een die my behaeght, Zy wil my niet ontfer- men // Dit sy Venus geclaeght, Cupido my seer plaeght // Met zijn vlammige sprieten // T'herte haer liefde draeght // Sonder troost te genieten. Een teer maegdelick herte Is buyten haer geplant: Al claegh ick haer mijn smerte, Zy slaet my vander hant, Ay my! t'herte verbrant, T'leven moet my verdrieten, Blijf ick in desen bant, Sonder troost te genieten. Eerbaerheyt was ick biende Altijt naer mijn staet, Ken weet waer ick verdiende Soodanich wreet gelaet, Veel schamper woorden quaet Wil zy op my wtgieten, Dies blijf ick inden haet, Sonder troost te genieten. Liet ick (duer desen rouwe) Haer liefde my afslaen: T'waer een werck ongetrouwe, Van my qualick gedaen, Liever int graf te gaen, Dan zulcx my af te vlieten: Al min ick haer voortaen Sonder troost te genieten. Kiest zy my noch ten laetsten Als haren Dienaer fijn, Als ist ten alderquaetsten, Ick sal genesen zijn: Maer neen! nijders fenijn Haer liefde van my stieten, Dies sterf ick int gepijn, Sonder troost te genieten. Eer Atropos schoffierich My haelt int duyster velt, Bid' ick Nemesis vierich, Dat zy dit groot gewelt, Qua tongen eens vergelt: Die mijn schoon lief dit hieten, Waer deur ick ben gequelt, Sonder troost te genieten. Neemt dit weerde Princesse. Voor een Oorlof gesanck: Ghy zijt doch mijn Deesse, Die ick mijn herte schanck: Laet doch dit drouf geclanck V eens ter herten schieten, Ick sal mijn leuen lanck, Daer duer veel troost genieten: 