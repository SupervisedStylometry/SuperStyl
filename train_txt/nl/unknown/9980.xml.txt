 O Scheyden, droevigh scheyden! Alst immers wesen moet, Komt en wilt my gheleyden Tot aen de bracke Vloet: Van waer ick door de baeren Meen te varen. Treet op, treet op de Waghen, Wy toeven hier te langh, Den dagh begint te daghen; Nu Paerden, gaet u gangh, En loopt hoe langhs, hoe snelder Nae de Helder. Dat ick van daegh mocht komen, Of met der Sonne-schijn, Op Texsel aen de Stroomen, Gheen blijder souder zijn, Mijn vreught (sagh ick de Zeylen) Sou niet feylen. Den Haen begint te kraeyen, Den Dageraet komt weer, Ick zie de Winpels waeyen, Ons Schip leydt ginder veer: De Boots-luy soud ick achten, Nae ons wachten. Weest voor my niet verleghen, Dat ick in doots ghevaer Op d'ongebaende weghen Mocht raecken hier of daer: Die blijft soo wel kan sterven, Als die zwerven. Voor wien hoef ick te vreesen? De Ghever van al 't Goedt Die sal mijn Leydts-man wesen; En heb ick suer of soet, Ick sal hoe 't Godt wil voeghen My vernoeghen. Vaert wel mijn waertse Vrienden, Siet waer de Boots-luy gints Haer Anckers vast op winden, De Zeylen staen vol Wints; Wilt my daer wy nu scheyden Weer verheyden. 