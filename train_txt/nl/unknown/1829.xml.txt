 VVAt wensch kan ic u doen, wat goet kunt ghy verwachten Van die niets goets en heeft, dan van u milde handt? Ontneemt ghy my mijn vreucht, neemt ghy my mijn gedachten? Wat blijft my meer alst vyer, daer in mijn hert verbrandt? De hooghste groet daer ick u mee sou konnen groeten, Het middel en de trap is dat ick u beweegh, Dat my van u alleen ’t vermogen mach gemoeten Tot teken van de gonst, en ’thert dat ick u dreegh. Laet u gekroonde deucht tot my in’t herte stralen, Op dat mijn ydel hoof van hertseer uytgeteert Van u genae vervult mach nieuwe krachten halen, En dat ick my beroem van u te zijn verheert. Laet my u schoone handt uyt lust tot goet doen cieren, V soeten asem blaes op mijn zijn grooten Geest, V tongh gebenedij de Minnaer goedertieren, Die eer hy was gebaert u dienaer is gheweest. Versmaet ghy doch mijn dienst, en mijn vermogen teeder, Geeft my mijn hert en ziel, die gh’ alle beyd besit, Stoort u mijn slavernij, geeft my mijn vryheyt weder, Of jondt my maer de gaef daer u mijn hert om bidt. Ghy weet ick niet en ben dan door u soeten segen, De schadu van een roock is thien mael meer als ick, Leert my daerom waer mee dat ick u mach bewegen, Leert en verleent my kracht om volgen ’t geen ick schrick. Ick heb de goede wil, verleent my toch ’tvermogen, Te wenschen dat u oogh ootmoedigh eens aenschou, Die u de knye sijns herts soo dickwils heeft gebogen, Of houdt mijn vleys te goe, soo’t wanhoopt aen mijn vrou. 