 GHenade ende vreden Des Heeren gheest wijsheden Wenschen wy v broeder fijn Met v huysvrou te samen Dat ghy toch naer betamen, Ten eynde toe vroom moecht zijn. So ghy hebt aengenomen In v ionckheyt ghecomen, Tot den gheloof playsant. Wilt daer niet in vertraghen Te veel na rijckdom iaghen Nu in v volle verstant, Het volle verstant der menschen Natuerlijck hert en wenschen Is na des werelts schat Maer wie dat gelt beminnen Die worden so wy vinnen Lacy nemmermeer gelt sadt. Rijckdom doet van Godt trecken Des werelts liefde verwecken Immers in dusdanighen tijt In sonderheyt diet ghelucken Sorchuuldicheyt haer seer drucken Te deruen die profijt. Wilt int gheloof volherden Want rijck willen werden Vallen in becoring bloot Ende in vele stricken So datmen mach verschricken Des comenschaps handel groot Het prijckel der rijckdommen En canmen niet wel sommen So daer gheschreuen staet Want sy vallen ghestadelijck In lust begeerten schadelick Die menschen met der daet. Versincken en bederuen Verdoemenis verwerwen Want siet die giericheyt is Die wortel so wy lesen Van alle quaet hoort desen Dit vinden wy ghewis. Dat haer ghelust heeft lacy Onder die Christen nacy Sijn vant gheloof ghedwaelt Neemt dit toch wel ter herten Sy hebben haer in veel smarten Vermengt so die Schrift verhaelt. Christus spreckt wilt dit mercken Wat rijckdom meer can wercken Rijckdom ghelijckt hy vaet Voor distelen wilt ghedencken En doornen die daer crencken Och vrienden dat goede saet. Hierom strijt als die cloecken Gods rijck wilt voor al soecken, Met zijn gherechticheyt Acht waerschouwing van vrunden Die v siele weluaer gunden Dat was een goet bescheyt. Nu laet ons wel onthouwen waerschouwing wel aenschouwen Men vint wt Christus mont Hoe dat een Rijckmans acker Veel ghewassen had vaet dit wacker Waer op zijn hert seer stont. Hy sprack also wy weten Mijn siel wilt drincken en eeten Veel goets had hy vergaert Hy leyde ouer zijn saecken Sijn Schuren grooter te maecken Bly was hy onbeswaert. Daer is een stem ghecomen Dat daer sou worden ghenomen Al in die selue nacht Sijn siel, wat mocht goet baten Hy mostet al verlaten Voort sprack Die stem dit acht. Wie salt dan toe behooren Dat ghy hier hebt vercooren Vergadert voor v lot, Dus gaetet die eenpaerlijck Die schat vergaderen claerlijck En zijn niet rijck in Godt. Hoe ydel zijn die luyden Al die daer leuen huyden Nu in dat aersche dal, Siet te vergheest wilt achten Vermoeyen haer die gheslachten Niet wetende wie noch sal In voeren of verteren Laet ons den Heer der heeren Wt gantscher herten gront Aenbidden ende pooghen Dat wy hem alleen moghen Behaghen tot alder stont. Hout ons toch dit ten goeden Nu laten wy ons spoeden Naet beste al ghelijck Op dat wy moghen comen Hier nae met alle vromen Vrienden al in gods rijck. 