 ONtwaeckt ghy edel gheesten Al die Gods woort bemint En die daer ligghen en slapen Al in haer sonden quaet Want ons is ghegheuen Schriftuer ons dit ontbint Een kint is ons ghecomen Al duer des Uaders raet Die Propheten doen vermaen Dat hy is wt ghegaen Duer zijn eyghen cracht Een maecht heeft hem ontfaen Duer den ghelooue saen Heeft si hem ter weerelt bracht Uerblijt v nv ghy herderkens Seer simpel int ghemeyn Uan die mueghentheyt des Heeren Die ons wort gheopenbaert Want ons is gheboren Christus dat edel greyn In Bedeleem der stede Maeckt v alle derwaerts Dies si met vrolijch een Sijn al daer naer ghetreen Met haesten groot Sy saghen hem teer van leen Ghewonden naer doude seen Als op zijns Moeders schoot. Symeons beloefte Die is nv al gheschiet Tserpents hoot is vertreden Met al zijn voortstel Daerom ghy cleyn vergaderinghe En verschrickt v niet Want hy is v gheschoncken Den God van Israel Weest nv seer wel ghemoet Hy heeft ghestort zijn bloet Hier wel op let Al duer zijn liefde soet Die tonswaerts is soo goet Heeft hy al onse sonden verplet. Loff opperste Prinche Des sondaers medecyn Ghy die daer waert ghegeesselt En aende cruyce gheraempt En hebt v daer toe vernedert Als een cleyn kyndekyn Anders hadden ons die sonden In sduyuels slot ghepraemt Heer die daer bouen zijt Eeuwich ghebenedijt Tsondaers middelaer Iont ons sonder respijt Nv en tot alder tijt Een salich nieuwe Iaer. 