 EEnen gheboren blinden sat Die voor den Tempel Aelmoes badt Te Ierusalem, Iesus met zijn Iongheren Ginck daer voorby, die vraeghden hem: Meester, wie heeft gesondight, hy Oft zijn Ouders? hoe commet by, Dat hy aldus Blindt is van Moeder gheboren? Daer op antwoorde haer Iesus. Hy noch zijn Ouders en hebben niet Ghesondight, maer dit nu gheschiet, Op dat voorwaer Gods wonderlijcke werkcen Aen hem souden zijn openbaer. Ick moet wercken de wercken goet, Van die my heeft ghesonden vroet, Soo langh alst dagh Is, want den nacht sal komen, Dat niemant meer wercken en magh. Dewijl ick in de Werelt zy, Ben ick dat licht der Werelt vry, Opt Aerderijck Heeft den Heere ghespoghen, En maeckte van den speecksel slijck. Den Blinden smeerd' hy d'ooghen saen, En dedese hem wasschen gaen Tot Siloa, Dit water van den Vijver, Soo dede hy en sagh daer na. Doen spraken zijn ghebueren daer, En is dit niet den Bedelaer, Hoe siet hy dan? Sy twisten onderlinghe, Maer hy sprack, dat hy was den man. Hoe zijn u ooghen open ghedaen? Den Mensche Iesus quaem ghegaen, Slijck maeckte hy, En besmeerde mijn ooghen, Na zijn woort ginck ick wasschen my. Sy vraeghden hem, waer Iesus was, Hy en wist niet, opt selve pas Ginghen hem, siet, Tot den Pharizeen leyden, Want t'was op den Sabbath gheschiet. Die vraeghden hem oock van ghelijck, En als hy seyde, van het slijck, En hoe hy sagh, Quaet sy van Iesum spraken, Want hy verbrack den Sabbath dagh. D'een seyde, hy en is niet van Godt, Want hy en doet niet zijn ghebodt, D'ander sprack coen, Hoe kan een sondigh Mensche Alsulcke teeckenen ghedoen? Doen sy aldus hebben gheschilt, Vraeghden sy, wat den blinden hilt Van Iesum, maer Tis (seyd' hy) een Prophete, Doen riepen sy zijn Ouders daer: Want die Ioden en wilden niet Ghelooven, dat het was gheschiet, Dat hy was blint Gheboren, en worden siende, Sy vraeghden haer, is dit u kindt? Het is ons soon, dats ons ghewis, En dat hy blint gheboren is, Maer hoe hy nu T'ghesichte heeft ghekreghen, Weten wy niet te segghen u. Maer vraghet hem nae u ghevoegh, Want hy is nu al oudt ghenoegh, Te doen zijn woort, Aldus spraken zijn Ouders, Vreesende die Ioden verstoort. Want die Ioden hadden seer wreedt Besloten, wie Iesum beleedt Voor Christum dan, Die soude moeten wesen Daerom ghedaen in haren Ban. Tot den Mensch was noch haren keer, Segghende: geeft Gode de eer Want openbaer Weten wy wel, dat desen Mensche maer en is een sondaer. Oft hy een sondaer is oft niet, Daer van en weet ick gheen bediet, Maer een dinck blie Weet ick, dat ick te vooren Blindt ben gheweest, ende nu sie. Wat deed' hy u? op wat manier Deed' hy u sienlick hebt u schier Daer stracks gheseyt, Alsoo dat ghy te vullen Wel hebt ghehoort het recht bescheydt. Wat wilt ghyt weder horen fijn, Oft wilt ghy oock zijn Iongher zijn? Sy vloeckten hem, Gaet en zijt ghy zijn Iongher, Wy zijn Iongheren van Moysem. Wy weten wel, dat Godt seer klaer Met Moyses heeft ghesproken, maer Als onghewis, Van desen niet met allen En weten wy van waer hy is. Dat is doch wel een wonder dinck, Dat ghy niet en weet sonderlinck, Van waer hy zy, En dat hy wonderdadigh De ooghen heeft gheopent my. Want wy wel weten met accoort, Dat Godt de sondaers niet en hoort, Maer soo yemant Godt vreest, en doet sijnen wille, Die verhoort hy aen elcken cant. Van dat de Werelt heeft ghestaen, En heeft men niet ghehoort vermaen, Dat yemant saen Eenen blinden gheboren De ooghen heeft open ghedaen. Dus waer hy niet van Gode, siet, Hy en soude sulcks ghedoen niet, Sy spraken doen, Ghy zijt in sonden gheboren En wilt ghy ons hier leeren coen. Sy stieten hem uyt, dit vernam Iesus, en als hy by hem quam, Heeft hem ghevraeght, Ghelooft ghy aen Gods Sone? Wie ist, Heere, heeft hy ghewaeght? Ghy hebt hem ghesien onghemist, En die met u nu spreeckt, die ist, Hoorende dat, Hy sprack: Heer ick gheloove, Viel neder en den Heer aenbadt. Tot een oordeel in 'sWerelts pleyn, Ben ick komen, dat int ghemeyn Die niet en sien Sien souden, ende siende Self souden worden blinde lien. Dees redenen, en ander meer Sprack Christus, vrienden, t'onser leer, Laet ons ghesticht In zijn gheboden blijven, Soo wandelen wy in het licht. 