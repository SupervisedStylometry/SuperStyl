 LAet ons ghemeen, Met vreuchde triumpheren Droefheyt vertreen, Soet quelen jubileren, Die zijn vergaert in dese feest En laet ons singen onbevreest Minst ende meest // In dit foreest Dees Vrysters teer ter eeren. Hier is den Most Gheschoncken in Goude schalen Denckt niet wat cost Ons Waert die salt betalen Elck dien' die hy vercoren heeft Dat ghy hier vint te voren gheeft Om niemant beeft // Maer wilt beleeft Gheneucht en vreucht voorthalen. Ghelijck seer fray, Die Rooskens staen en bloeyen, Omtrent den May Soo zijn wy nu int groeyen Daerom ghebruyckt heel vry v ieucht, Singt en springt hanteert gheneucht, Gheschickte deucht // ter wijl ghy meucht Den tijt sal ons besnoeyen. Princen ontrent, V Lief seer fier gheseten, V oochgens went // na haer als elc sal eten, V liefd altijt eerlijck bedeckt Vrolijck geneucht en vreucht verweckt Speelt lockt en geckt // siet wat ghy spreckt En wilt droefheyt vergeten. 