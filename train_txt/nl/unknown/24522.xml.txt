 Ic wil een vrolic liet bestaen kondic die werlt varen laen soe woldic vrolic syngen ic solde die helsche pyn ontgaen ende ic solde ewich loen ontfaen ende horen snaren clyngen Ick mach wal seggen droeuich och die werlt en is doch niet dan droch ende al hoer creatueren ic wil myn hertken breken daer af al heb ic daer een weynich vrouden af sy loent my mitten sueren O lieue here wilt my bewaeren al voer die helsche duuelen scaeren sy raden my alsoe bange sy raden my stylle ende apenbaer sy maken my myn hert soe swaer nae di heb ic verlangen O here nemet my in v behuet als ic van hene scheyden moet wilt v genaede dan thonen ghy hebt my mynnentlic verleyt doe ic my selue had verleyt wylt my nv ewich loenen O here ic vaer op v genaede wilt my ommer staen in staeden als ic van hene scheyde soe wilt myn arme ziele ontfaen dat sy der hellen mach ontgaen ic vaer op v geleyde Die ons dit liedekyn heeft gedicht die heeft oer gans int gade verplicht sy schenct dat int gemeene sy wil die werlt varen laen ende wesen marien onderdaen ende dienen god alleyne 