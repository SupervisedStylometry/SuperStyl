 Laet ons nv alle ghemeyne Louen dat Kindeken cleyne Het storf voor ons die doot Hy is de troost Fonteyne In onsen lesten noot. Tot Bethleem is hy gheboren Hy sal Damascum storen Ende Babulon confuys En leyden sijn wtvercoren Tot sijnen Vader t’huys. Syon laet nv v claghen Ierusalem treckt aen dijn baghen Maeckt v herteken ghereyt Een Kindeken ionck van daghen Dat wort ons toegheseyt. Die sterckheyt licht ghebonden t’Verloren Schaep is vonden De Coninck wort een Knecht Wy crijghen deuchden voor sonden Want dat crom was is nv recht. Siet Aharons roede bloyen Siet Moyses boomken groyen Siet die son al inden stal Siet Gedeons wolle vloeyen Van den dau nv ouer al. Prince dits tuwer eeren Wilt toch aent Kindeken leeren Goet en ootmoedich sijn Hy sal ons vreucht vermeeren Hy maeckt van water wijn Die dit liedt eerst heeft ghesonghen Liefde heefter hem toe bedwonghen Van Iesus, en niemant el Looft hem met allen tonghen Met herpen en met spel. 