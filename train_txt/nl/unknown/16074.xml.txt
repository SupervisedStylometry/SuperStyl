 Een vriendelic beelt mijn hert bedwonghen heeft, wt rechte gestadighen moet mi haer gedenken doet. Al mijn ghepeis, so wel bi dach als bi nacht, wt rechte ghestadigher liefde mi stets haer ghedenken doet. Och, lieveken soet, gheeft hulp ende raet daertoe, ende raet mi voor het best hoe ghi mijns ghedenken sult; bi u te sijn dat brenghet mi solaes; nu ghevet mi, schoon lief, u rode mondekijn. O liefelic lief, doet open dat herte dijn, sluit mi in dinen armen blanc, al in den armen dijn; ende sluitet mi wel vriendelic aen u borst, so wert mij jonghe hertekijn al door u liefde getroost. Och scheiden droef waertoe sidi ghemaect? Die doot wil mi verbeiden die also bitter smaect. Hoe wee hem doch dat jonge herteken doet, die gheren bliven sou ende emmer scheiden moet. Mer die dit liedeken sanc ten trooste der liefste sijn, dat was een ruiter van der banc. Ioncfroukens sijn so fijn. Ic wensche der liefste wel duisent goeden nacht, ten is gheleden gheen oghenblic si was in mijn ghedacht. 