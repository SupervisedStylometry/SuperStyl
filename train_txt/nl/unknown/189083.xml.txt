 Broeders en Susters en vreest doch niet Al zijt ghy gier in dit verdriet Al om Gods woort, Ghy moet doch met ghewelde, siet, Door de enghe poort. Het rijcke der Hemelen lijdt ghewelt, Ghy zijt nu in de proeve ghestelt, Als t'gout int vier, De hayren uws hooft zijn al ghetelt, Weest doch goedertier. Al is het vleesch ghelijck een glas, De Heere cannu stercken ras, In uwen noot, Blijft doch volstandich op dit pas Tot in den doot. En vreest doch niet ghy cleyne schaer, Het is de rechte waerheyt claer, Zijt dies wel vroet, Al vallet hier den vleesche swaer, Hebt doch goeden moet. So wie vast op den Heere betrout Hy troost haer dick end menichfout Och vrienden, al is die vleesch benout Door sijnen gheest, Zijt doch onbevreest, Laet u lichten schijnen claer, Al voor de werelt openbaer, Als ghy sult staen, Al voor de wreede Tyrannen daer, V oordeel omfaen. De groote stadt is u bereyt, Die seer vol alder goede leyt, Treet vromelijck aen, Sijn armen zijn wijt open ghespreyt Om u te ontfaen. Blijft tot den eynde volstandich fijn So sal t'gheloove behouden zijn Bidt ende waeckt, God en vergheet tot gheenen termijn, Die hem so ghenaeckt. Al zijn sy rasende, ende verwoet, Al om te storten u lieder bloet, Ia t'lichaem schent, Ghedenckt dat d'een vleesch d'ander doet, Dat neemt een endt. Ick hebt u geschoncken uyt liefden stout En begheer dat ghyt ten besten hout, Dit cleyn vermaen, Gods liefde die nemmermeer vercout Sal blijven staen. 