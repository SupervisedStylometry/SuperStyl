 Van achtentachtich het nieuwe jaer dat is warachtich, heel wonderbaer Diet can gelooven, het sal geschien Dat blinde doven hooren noch sien, En tisser gheseyt dat menighe meyt Sonder bescheyt sal nae een vryer vlien. Dus weest vry vrolijc ghy knaepkens eel Oft bent ghy een moolick, t’is even veel Men sal u vryen, om’t groote goet, En oock somtijen omhooghe moet Dus hout u wat fris, t’geluck is onwis Waer datse noch is, diet lach betalen moet Wy consenteeren, de meyskens schu Dat zijt met eeren, gaen vraghen nu En moghen vryen, wie dat haer lust, Wil hyt met lyen, dat sy hem kust So blijft hy in schand, die onachtbaer quant En vrijght int lant, geen lief die by hem rust Princesse schoon, t’is nu u beurt schenct hem de croone daert hart om treurt Het moet doch wesen, dat men bemint, Dus wilt niet vresen wie eerst begint, De liefde en eer, verachtmen niet meer Maer maecktse weer aen beyde zijden blint. 