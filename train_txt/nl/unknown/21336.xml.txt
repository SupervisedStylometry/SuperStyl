 GHenade vrede cracht des gheest Wil ons den vader geuen Dat wy die daer doot zijn geweest In onsen roep vroom leuen Want wy op dit termijn Een licht hier moeten zijn In dese werelt wilt mercken O Heer wilt ons toch stercken Mijn lieue suster inden heer Een liet moet ick v schencken Broeder en suster na v begheer Wilt my weder ghedencken Mijn wijsheyt die is cleyn Tot uwer liefden pleyn, Moet ick dit liet nu dichten Na v begeer oft ick mochte stichten. Godt schiep den mensch inden begin, Al nae zijn beelt heerlijcken Maer si en bleuen niet lanck daer in Aldoor des duyuels practijcken So wert Eua verleyt Adam bedreeft oock dat feyt Dat beelt godts is beduruen Den doot wy alle verworuen. Die Heer sach vanden hemel ras Al op den mensch hoort reden Oft daer yemant verstandich was Daer wasser geen die goet deden, Daer en wasser oock niet een Sy waren al aff ghetreen Gheworden onduechdelijck lacy Gans Adams generacy Die Heer sach onse groote elent Dat wy beduruen waren Hy heeft zijn eenigen Soon gesent In lijden en veel beswaren Die heeft ons ghecoft seer dier Met gout noch siluer hier, Maer met zijn bloet gepresen Nu zijn wy eyghen desen. Daerom so steruet een voor al Op dat si ionck en oude Die hier nu leuen int aertsche dal Haer seluen niet leuen en souden Maer hem, verstaet dit bloot Die voor haer sterf den doot Dit gelt ons al te samen Elck in zijn roep by namen. Christus die leet voor ons aent cruys Laet ons hier met hem strijden Hy toonde dat hem die liefde zijns huys Verslonden heeft in dien tijden Doen hy met die coorden sloech Ende die vercopers ioech Wt den figuerlijcken tempel, Die daer was een exempel. Vant geestelijck huys Christus gemeent Die daer is wilt door gronden Sijn lijff van zijn vleesch en ghebeent, So wie tot deser stonden Al aen dit huys yet doet Wt ghehoorsaemheyt goet Sal leuen met godt den Vader Oock zijn wy allegader Schuldenaers vrienden, maer niet den vleys Wie naet vleys leeft moet steruen Sijn wy gods kinderen smaeckt dit een reys So zijn wy mede eruen Met Christus so lijden wy Ouer hem sullen wy vry Inder heerlicheyt verheuen werden Met hem laet ons volherden Paulus acht al het lijden niet weert Van deser werelt wilt hooren Te ghelijcken so die schrift verclaert By die vruecht der wtuercoren Die haer bereyt is toch Die godt lief hebben och Die liefde laet haer niet verdrieten Sy hoopt het al te genieten Nu oorlof suster op desen tijt Dit slechte neemt in waerden Ons eyghen wil zijn wy nu quijt wy zijn van deser aerden So diere ghecoft verstaet Wie na den vleesch voort gaet Moet steruen also wy weten Laet ons dit niet vergeten. 