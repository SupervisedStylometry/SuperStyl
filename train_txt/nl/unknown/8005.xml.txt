 ONtfermt u over my arme Sondaer, Heer, na uwe goedtheydt niet om volprijsen, Wilt my ditmael u ghenade bewijsen, En vergheeft my mijn sonden groot en swaer: Wascht my, o God, maeckt my suyver en klaer, Van mijn leelijcke stinckende misdaden, Die my voor u onreyn maken voorwaer, Reynicht my door 't water uwer ghenaden. Want door veel klagens mijn hert my verflout Als ick (och arm) ghevoel mijn groote sonde, En dat meer is, voor my staen t'elcker stonde Mijn sonden al, dies ick, Heer, ben benout. Voor u en teghen u heb ick misdaen, Dies blijft ghy rechtveerdigh in uwen weghen, Als ghy my straft en te gronde laet gaen, En maeckt beschaemt hen die u spreken teghen. Ick weet wel, en moet bekennen voortaen, Dat ick in ongherechtheydt ben gheboren, Oock staet my dit tot aller tijdt wel voren, Dat mijn Moeder in sond' my heeft ontfaen. Ick weet dat ghy lief hebt en begheert seer Een hert dat gheheel is oprecht en goedigh, 'Twelck ick niet heb ghehadt, dien ghy, O Heer, Uwe wijsheyt openbaert overvloedigh. Ghy sult my met Ysop, Heer, maken reyn, Soo sal ick gheheel suyver zijn bevonden, Ghy sult afwasschen mijn smetten en sonden, Soo werd' ick witter dan snee in 't ghemeyn. Ghy sult my doen hooren blijschap en vreucht, En my van nieus uwe goetheydt gepresen, Bewijsen Heer: Dan sullen seer verheucht, Al mijn benen, en al mijn krachten wesen. Ghy hebt langh genoegh ghesien mijn misdaet, Wilt doch u toornigh ghesicht daer van wenden: En vergeeft my (die nu ben vol ellenden) Mijn boosheyt al, en oock dees sonde quaedt. O God mijn schepper, schept sonder verdragh Een reyn hert' in my en een nieuwe leven, En op dat ick u wel behaghen mach, Wilt my, O Heer, eenen nieuwen geest gheven. Ick bid u, werpt my niet van u aenschijn, En op dat ick besluyte mijn begeeren, Vwen Heyligen Geest wilt my niet weeren, Als hy in my van u vernieut sal zijn. Doet my oock nu smaken de sekerheydt Mijner saligheyt, Heer, door u ghenade, Gheeft my oock den geest der vrymoedigheyt, Ende sterck my daer mede vroegh en spade. Dan sal ick gaen in u weghen bequaem. De boosen sal ick die oock vlijtigh leeren, Soo datse hen tot u sullen bekeeren, En volghen mijn voetstappen al te saem. Wilt my, O Godt, Heer mijner saligheyt, Van dees dootweerdighe bloetschuldt bevrijden, Soo sal mijn mondt uwe gerechtigheyt, En u goetheydt singhen ende belijden. O Heer, wilt my doch open doen den mont, Anders can ick niet goets spreken waerachtigh: Maer als ghy, Heer, dien sult openen crachtigh, Soo sal ick uwen lof schoon maken cont. Waert dat ghy slachtofferen hadt begheert Der Stieren en Ossen, oft dierghelijcken, Ick hadse gheoffert, maer gantsch niet weert Is voor u sulck off'ren, alsoo 't mach blijcken. Een recht offer dat de Heere neemt aen, Is een ghemoet benaut door anghst en klaghen, Een ned'righ hert, en eenen Geest verslaghen: En sal God niet verachten, maer ontfaen. O Heer, doet Zion wel nae u goedtheydt, En Ierusalem die op u betrouwet, 'Twelck is de stadt, die ghy u hebt bereyt, Haer mueren doch ghenadelijck opbouwet. 