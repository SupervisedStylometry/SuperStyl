 Een aerdigh dier, een blomken fier en jent, Es in mijn herte geprent Deur vrou Venus bedwanck; Deur haer bestier ben ic in groot tourment Ghekeert in Venus tent, Den zoeten zomer lanck, Om eens te rusten in haer armkens blanck. In haren dienst willic wesen constant; Want deur haer gracie zoet Vervult heeft mijnen moet Cupido Godt vaillant. O troost, confort, die my verlanghen doet, Rast u al metter spoet; Compt helpt my uter noot, Mijn leven cranckt. Versterct toch mijnen moet, Want tleste dreupel bloet Failliert my totter doot. Als ic gae peysen om haer mondeken zoet, Mijn bloet vercrempt, mijn hert in liefde brant; Want deur haer gracie zoet Vervult heeft mijnen moet Cupido Godt vaillant. Waer laet ghy varen, lief, den jongen tijt, U jeucht en u jolijt, Dat nimmermeer en keert; Oft wildy comen in den haet en nijt Van die u heeft bevrijt, U lof altijt vermeert? Wat mach so schaÃªn, dat vreucht met vreucht verkeert? Tes meer dan tijt; helpt my, blomke plaisant; Want deur u gracie zoet Vervult heeft mijnen moet. Cupido Godt vaillant. Ghelijc een roose verliest haer vigeur, Een blomken sijn coleur Uut des zomers saisoen, So can vergaen, schoon lief, in corter heur U schoon jonc wesen puer. Condy dit niet bevroen? Ic sal noch strijden als een campioen Tot dat ic crijghe pais, vrede en bystant; Want deur u gracie zoet Vervult heeft mijnen moet Cupido Godt vaillant. 