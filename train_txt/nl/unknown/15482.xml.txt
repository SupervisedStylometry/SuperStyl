 Claes molenaer en sijn minnekijn si saten te samen al inden wijn, van minnen wast dat si spraken. ‘Och Heyle, wel lieve Heyle mijn, die valsche tonghen die wroeghen mijn, ic sorghe si sullen mi dooden.’ Een corte wijle en was daer niet lanck, daer werden boden om Claes molenaer gesant, dat hi voor die heeren soude comen. Als Claes molenaer voor die heren quam, die heeren ghinghen in rade staen; hoe wee was hem te moede. ‘Claes molenaer, een sake die wi u vraghen: die bonte cleederen die ghi draghet, moechdijse wel draghen met eeren?’ - ‘Dese bonte cleyderen die ic draghe, die gaf mi een so schoone maghet; si salder mi veel gheven meere.’ Si gaven hem penninghen in zijn hant: ‘Claes molenaer, ghi moet rumen tlant, Bruynswijck moet ghi nu laten.’ - ‘Adieu Bruynswijck, adieu mijn lant! Adieu mijns herten een vergulden pant! Ic come daer noch tavont slapen?’ Die valsche tonghen verhoorden dat, si volchden Claes molenaer tot op sinen stap ende brochten hem tsavonts gevangen. Als hi te Bruynswijck binnen quam, hoe weenden die vrouwen, hoe loegen de mans, hoe wee was hem te moede! Mer weet ghi wat Claes molenaer sprac, als hi daer voor die heeren tradt, met sinen lachenden monde? ‘Heer schoutet, ghi hebt drie dochterkijn: ghi meynt datse alle drie maechden zijn, mer lacen, si en zijn gheen van allen. ‘Die eene dat is mijn minnekijn, die ander draecht van mi een kindekijn, ende bi die derde hebbe ic geslapen.’ - ‘Heer schoutet, en treckes u niet an! hi spreect als een verwesen man, hi en weet niet wat hi clappet.’ Mer weet ghi wat Claes molenaer sprac als hi al op die leeder tradt met sinen verbonden ooghen? ‘In alle Bruyningen en staet niet een huys, daer en gaet een ionge Claes molenaer wt oft een vrou molenarinne.’ - ‘Claes molenaer, nu laet u clappen staen; En dede u clappen, ghi wares ontgaen, mer nu moet ghi ymmers hangen.’ 