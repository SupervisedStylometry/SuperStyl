 DE Schepen hoewel dat sy zijn groot Van stercke winden ghedreven voort, Connen wy wel bestuere, Met een soo cleynen ruere, Alsoo is oock de tonghe cleyn En beschickt groote dinghen certeyn, Een vyer in onse leden Vol ongherechticheden: Die tonghe bevleckt het gheheele lichaem, Ende ontsunckt ons wandeling altesaem, Ontsteken vanden helschen fuer, Men temt wel alderleye creatuer, Gheen mensch en can de tonghe temmen. Och had ick water abondant In mynen hooft vaet dit verstant, Mijn ooghen der tranen Fonteyne, Dus claecht de Heere reyne, Soo mocht ick weenen dach en nacht, Want mijn volck op my niet en acht, De waerheyt spreken sy teghen Leest Ieremiam neghen, Haer valsche tonghen zijn pylen quaet, Dootlijck fenijn en boose raet, Haer naesten doen sy vrientschap mee Bedrieghende hem ter selver stee, Soud ick aen haer sulck niet versoecken. Die valsche tonghe is verdoemt, Hoe wel sy haer seer hooch beroemt Sy brengter veel tot twisten Die in vreden leefden met rusten, Sy can oock steden nederslaen Redelijcke Wyven gaet sy versmaen En berooftse ter selver ure Van dat haer worden is suere: Wie datse hoort die maecktse pijn, Die mach met vreden nerghens zijn, Een ghesel maeckt het vleysch wel smert, Een valsche tonghe doorwont het hert, En breeckt het al in stucken. Wie 't eeuwighe leven beerven wil, Die houde zyne tonghe stil, Om eenighe quaet te spreken Van ander liens ghebreken: Saecht ghy geerne goede daghen och, Bewaert u lippen vant bedroch Tot God wilt neerstich wesen, Och leert den Heer te vresen: Ghy bewaert u goeden vast o sot, Maeckt voor u mont veel meer een slot: Ghy weecht u Gout en Silver siet Maer uwe woorden en weecht ghy niet, Die blyven onghesolten. Och hout doch op den vasten gront Doet van u den verkeerden mont Int spreken wilt niet haestich wesen, Soo suldy zijn ghepresen, En laet uyt uwen mont niet gaen Ydel lichtveerdich vuyl vermaen, Maer spreeckt tot beteringh vercoren Op dat ghy zijt bequaem te hooren, Wie dat zijn mont en tong bewaert Diens lijf en ziel wort niet beswaert, Want int ghewelt der tonghen staet, De doodt en t'leven beyde vervaet, Wiese mint sal haer vruchten eten. Daer zijn Peerlen, oock Goude root, Maer eene edele cleynoot Is een vernuftighe tonghe, Acht hier op out en jonghe, Een vernuftighe tonghe heylsaem Is lieffelijck kussen nae't betaem, Sy is een Boom des levens, Sy leert en troost ons tsevens, Een woort ghesproken tot zijnder tijt, Dat is ghelijck soo Schrift belijt, Den gulden Appelen te mael Ghewrocht in eenen Silveren schael, Nae dit juweel wilt neerstich haken. Een fenynich mont onsoet En een quaet nydich hert verwoet Is by een pat-scherf gheleken Met Silver-schuym bestreken, Ghelijck als kolen maeckt een gloet, En Hout maeckt vyer tot groot onspoet, Alsoo is oock een kyver: Twistmakende met yver, Als daer gheen hout meer is ontrent, En als den achterclapper is absent Soo stilt den twist t'vyer wort gheblust Met leeft met vreden en met rust, Wel hem diese is ontsleghen. Veel zijnder ghevallen door't sweert, Waer voor men schrickt en is verveert, Maer door de tonghe verdorven Zijn noch al meer ghestorven, Maer wel die voor haer is bewaert, En van hen niet en wort beswaert, En die ontgaet haer plaghen, En haer jock niet derf draghen, Haer jock dat is als yser hart, Het druckt een neer, het maeckt een smert, Haer stricken zijn Metalen root, Haer plaghe is bitterder dan de doot, En ergher dan de Helle. Wie nu den Heere vreest met vlijt Die wort van sulcken vyer bevrijt, Wie God verlaet die comt tot schanden Moet in haer vyer verbranden, Het sal niet worden uytghedaen, Maer hem al meer en meer belaen, Ghelijck een Leeuw over hem krielen, Als een Luypaert hem vernielen, Wildy nu hier van zijn gherust, Spout op het voncxken soo wortet gheblust, Maer blaes dy op het voncxken claer So comter een groot vyer daer naer, Beyde cant uyt uwen monde comen. Die sotten hebben hare hert Al in die mont, t'welck menich smert; Maer die met wijsheydt zijn begoten, Hebben hare mont int hert besloten, Overlegghet eerst in u selfs ghemoet, Daer na spreeckt uyt uwen raet goedt, Laet uwe leeringhe spueren, Bewijst metter Schriftueren. Als ghy onder d'onwyse zijt, Soo merckt wat lyden wil den tijt: Maer onder die Wyse vermaert, Hebdy consent, dan vry uytvaert, Vriendelijck sy altijt u spraken. Ick segghet ulieden, het is claer; Dat in den dach des oordeels swaer, Een mensch moet rekenschap gheven, Van zyne gantsche leven, Oock van elck onnutte woort, Het sy dan ydel of verstoort, Of sotte clap, of spotteryen, Wilt u hier van bevryen; Want uyt u woorden dit omsoemt, Suldy rechtveerdich worden of verdoemt: Dus mensche weest om hooren snel, Maer traech tot spreken, verstaet het wel, En traagh tot toornicheden. Hoort ghy wat quaets dat seght niemant, Want swyghen u niet schaden cant, Ghy sullet u vrienden niet verclaren, Noch u vyandt openbaren, Ist dat ghy 't sonder quaet ghevroen Uwer conscientien, meucht ghedoen: Want men hoort en mercket u woorden, Maer men haet u als verstoorden, Want waer veel woorden zijn verhaelt, Daer heeftmen oock dickwils ghefaelt, Siet ghy een in het spreken snel, Soo staet het met een sot soo wel, En die heeft meerder hoopen. Een yder wacht hem van nu voort, Dat hy hem soo seer niet verstoort, Dat hy voor zijn vyanden, Door zijn tonghe comt te schanden, En weest oock niet soo seer onacht, Dat ghy so spot, joct, boert en lacht Om yemandt erghernis te gheven; Maer vroom en oprecht leven, Wort hier nu yemandt door ghesticht, Die t'quaet verlaet, en soeckt het licht, So heeft hy zyne beed' ontfaen. Die hier nu maeckt dees sanghs vermaen, Hy heeft wel strijdt van desen. 