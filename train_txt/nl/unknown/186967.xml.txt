 Hoe wijken de buyen Van 't onweer voor 't ligt Der zon, die in 't Zuyen Weer toont haar gezigt! Hoe stillen de baren Der ruissende zee, Nu 't weer op gaat klaren, 'T geen 't al maakt gedwee! Al 't land streelt onze oogen, Daar alles ontlaat Van wind onbewogen In 't bloemrijk gewaad. Zoo is 't met ons leven: 'T zy 't onheil ons pijnt: Of dat het verdreven Voor vreugde verdwijnt. Daar blijtschap ons nadert, Verhuist onze druk: En daar 't leed vergadert Versterft al 't geluk. Wie zig het verblijden Of treuren gewend; Het wislen der tijden Geeft alles een end. Waer toe dan het klagen, Wat onheil ons deert? Daar, op Gods behagen, Hier alles verkeert. De alziende kan 't wenden Wat nood, of gevaar, Of ramp, of ellenden Ons drukken te zwaar. Hy, die Zee, en stroomen Door 't onweer verheft, Kan 't ook weer betoomen, Hoe hevig het treft. 