 OVden couden clapper// tant, Ghy meugt u versoeck wel staken, Het moet zijn een dapper// quant, Die my sal conen vermaken: Troud’ ick u ick soud’ mijn jeught Heel verslijten, sonder vreught. Seght my toch, wat vreughdich// min Dat ick can van u ghenieten? Ick, die noch heel jeughdich// bin, V sal t’leven haest verdrieten: Hout vry af, O Oude vaer, Wy zijn t’onghelijcken paer. Al bent ghy seer machtich// rijck, Ick en sal u toch niet minnen, t’Goet is maer verachtich// slijck, Sy zijn wel berooft van sinnen, Die hier t’oude coude bloet Trouwen gaen alleen om t’goet. Doch ick zoud’ u laken// niet Om t’goet, waert ghy jonck van leden, Maer nu wil ick staken// siet t’Hijlck: dus stelt u vry te vreden, Want ick toch met hert en sin, t’Ionghe boven t’oud’ bemin. Licht ick over-legghen// can, (t’Welck niet al zou zijn gheloghen) Dat elck een zou segghen// dan, Die Maeyt is door’t goet bedroghen: Dus wijckt van my, oude grijs, Troud’ ick u, ick waer niet wijs. Maeghdelijck, Princessen// fier, Die zijt inde fleur van’t leven, Onthout dese lessen// hier, Wilt voor t’ oud’ het jong’ aencleven, Trouwt ghy d’ oud’ uyt giericheyt: Ghy trouwt man, en droefheyt beyd’. 