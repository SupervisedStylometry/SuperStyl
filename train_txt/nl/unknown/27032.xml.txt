 Waerom rasen die Geusen met hoochmoet? Waerom comen sy inden Briel te samen? Wat ist datmen te Vlissingen nu doet, En tEnchuyzen, om my te gaen beschamen Met Coningen sy hen connen verbinden En Vorsten, die oock daer toe zijn bedacht My te bestrijden, en gants te verslinden, En mijnen Godt die Paus met gantscher macht. Sy spreken Laet ons werpen vanden hals Den Tienden Penninc met al haer beswaren Ducdalbens Commissy, want sy is vals, En willen my voor Vyant gaen verclaren: My met al mijn Spangiaerden hooch gepresen, Willen sy gantschelijck te lande wtslaen, Den Paus willen sy niet ghehoorsaem wesen, Noch dienen Melis in de halve Maen. Maer ick sal noch dapper comen te velt, Om haer te dwingen dat sy mijn beelt eeren Dat Thantwerpen opt Casteel is ghestelt Daer aen sy mijn Commissy sullen leeren Maer sy comen tsamen met grooten hoopen Daer voor ic my niet eenmael had ontset Den Tienden Penninc sal ick dier becoopen, En dat ick den Adel heb gants verplet. En ben ick niet Stadthouder toebereyt Van mijn Coninck, en d Jnquisicy mede: En heeft die Paus my niet claer toegeseyt Dat ick het Lant besitten sal in vrede? Maer sal ick dus mijn loon van haer verwachten, Dat ick haer aller Beudel ben gheweest, Datmen my sonder hulpe laet versmachten, Js dit het loon van dat gecroonde Beest? 