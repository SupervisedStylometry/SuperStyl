 VVAerom laet ghy u jonghe jeucht Dus sonder vreucht Onachsaem slijten schoone Maeght. V fiere sinnen Voeght tot het minnen, Eer ghy ’t beklaeght. En vvilt doch gheen Nonneken zijn, V schoon aenschijn En toont geen kloosterlijck vveesen uyt, ’T is u te stille, Soudt liever vvillen Eens zijn de Bruyt. VVaer toe bevvaert ghy uvven schoot, V lipkens root, V vvanghskens en u borsjens teer, Schoone Godinne Gunt my uyt minne ’T ghebruyck in eer. VVaerom versmaet ghy doch mijn trou Schoone Ionck-vrou, ’T is langh genoech alleen gerust, Laet in ons armen, D’een d’ander vvarmen, Naer ’s herten lust. Hoe comt dat u Maeghdelijck hert, Siende mijn smert, Met ’t mijn geen medelijden heeft, Daer’t so vol suchten, In onghenuchten, Onverdient leeft. Laet het doch eens een eynde zijn, Van smert en pijn, Op dat mijn hert voor klacht en sucht, Door mins ghelucke Ghestadich plucke Der liefden vrucht. 