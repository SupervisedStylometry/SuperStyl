 Om dat ick heb ghepresen Mijn waerde, soete, Beck; Moet ick daerom nu wesen Ghehouden voor een geck? Dit 's u grootste ghebreck Die uwe faem verslimt, Dat ghy soo licht vergrimt, En bitter schelt en schimt. Doch twee ghewenste gaven Verleent u de natuur: Dat 's overvloet van haven, En schoonheyt van statuur: Maer denckt, o Creatuur! En onthout dit van mijn, Dat dese dinghen zijn Niet anders als een schijn! Dit maeckt meest alle Vrouwen Hoovaerdigh en verwaent, Dat sy te veel vertrouwen Haer lieffelijck ghedaent: En alsmen haer vermaent Dat een lustigh ghestalt, Somwijl schielijck vervalt, Soo heeftmen sich verkalt. Een rijcke Vrou is lastich, Een schoone trots, en stout, Een middelbaer stantvastich, Wel hem die sulck een trout: Die vint hem niet vervrout, Ghelijck men, leyder! siet Dat nu soo veel geschiet, Daer 't Wijf de Man ghebiet. Ick merck Lief u begeeren, En u ghedachten hoogh, Die sien na weytsche kleeren Die cierlijck staen in 't oogh, Al heeft de man geen boogh, Is 't een schalck, of een brief, Is 't maer een rijcke dief, Om 't goet hebt ghy hem lief. Comt na u een minder kijcken Oprecht, vroom van gemoet, Die durft ghy wel uytstrijcken Ja schelden voor een bloet, Ghy kent u schier te goet Dat ghy hem eens siet aen, Off by hem wat te staen, En dwingt hem stracx te gaen. Maer, Lief, het spijtich spreken Van een mont snaver-snel, Noch dreutsche, scheetsche treken, Of een stuurs wesen fel, En voeghen niemant wel; Besonder, so men seyt, Past voor een Jonghe Meyt Beleefde vriend'lijckheyt. Want 't rat van Avonturen De rijckdom licht verkeert, En schoonheyt mach niet duren Soo d' ondervindingh leert, Dus eer ghy dees ontbeert, En eer 't u qualijck gaet, Betoomt u woest gelaet, En straffe sinnen quaet. 