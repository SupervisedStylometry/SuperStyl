 DEn buyck neemt tot hem hier den spijs// doch gaet d'een d'ander te bouen// Ghelijck een tongh t'wiltbraet wort wijs// en door den smaeck sulcx can louen// Soo merct hier een verstandich hert valscheyt die int woord: ghebruyct wert// Dees sy van v verschouen. De mensch die oyt bedroch voort brocht Die can in ongheluck bringhen, Maer een man die wel is versocht Wapent hem teghens dees dinghen, Een moeder heeft den sone lief, Nochtans crijght somtijts bet gherief Een dochter, liefd can dwijnghen. Een schoon wijf verblijt haren man, Niet lieuers mach hem oock wesen, Is sy vriendlijck en vrome dan, Wie verghelijct hier dan desen? Een huysvrou die tgoet bringht tot nut Sulck een trou hulpe veel beschut, Haer troost die wert ghepresen. Waer ghy hier gheenen tuyn en vint, Daer verwoest het goet hier seere, Daer haer gheen vrouwe onderwint Het huyswerck, en hout in eere, Gaet het den huyswaert onghefaelt Ghelijck een die daer gaet verdwaelt, Dickmael valt waer dees leere. Ghelijck men hier niet en betrout Een roouer diemen siet sluypen Van d'een stadt in die ander stout En in veel plaetsen gaet luypen, Soo wort wantrout de man opt lest Die hier en heeft gheen eyghen nest, Hy moet dickmael vercruypen. 