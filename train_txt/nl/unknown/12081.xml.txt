 EEn ionghe Maecht Sprack onuersaecht, Naer’t vlees wil ick niet leuen: Want ‘therte iaecht, En Godt my draecht Tot eenen staet verheuen, Mijn Heer’ wil ick aenkleuen, Dit’s my in’t hert’ gheresen, Mocht hy ghebeuren my! Mocht hy ghebeuren my! Ick word’, als sot, Begheckt, bespot, Ghedwaest, ghesloort, ghesletert, Nou forts’ in’t slot, Mijn hop’ is Godt, Die heeft het haest ghebetert: Aen hem heb ick gheuetert Hert’ sin, aders, en pesen. Mocht hy ghebeuren my! Mocht hy ghebeuren my! My quelt nu meest ‘sWerelts tempeest, Om dat ick eerst beghinne: Maer mijnen gheest Hoopt onbevreest Op Iesus soete minne, Gheen lieuer ick en kinne: Dus segh’ ick noch midts desen, Mocht hy ghebeuren my! Mocht hy ghebeuren my! s’Werelts verwijt Is my iolijt, Ten kan my niet berueren: Ick bidd’ altijdt. Sonder respijt, Heer’ latet doch langh dueren, Laetet my hier besueren, Mach ick eens salich wesen. Mocht hy ghebeuren my! Mocht hy ghebeuren my! 