 Ick wil inden gheest naer Bethleem gaen Ende spreken dat zoete Kindeken aen, Met deser groeten tot alder tijt. Ick groet v zoete Kindeken schoone, Ghy zyt ghecomen wt svaders troone In Maria ghebenedijt. Ick groet v lieffelijc Kindeken cleyne Gheschapen van smaegdekens bloede reyne Door die cracht des heylichs gheests. Ick groet v Kindeken inder crebben Mocht ick v in mijn herteken hebben, Dat is de plaetse die ghy begeert. Ick groete v suyuer Kint ghepresen, Die ons altesamen hebt ghenesen Doort storten van v heylich bloet. Ick groet v Kint vol caritaten, Om v wil ick de werelt laten, En steruen alle smuelijcheyt. Ick groet v Kindeken cleyn besneden Doet my mijn hoouerdije vertreden Met een diepe ootmoedicheyt. Ick groet v woort des Vaders verheuen Door wiens Maiesteyt dat dâ€™Enghelen beuen En singhen Sanctus tot alder tijt. Ick groet v Kindeken groot van machten, Ghy hebt verwonnen des vyants crachten Die doot, die helle, de werelt me. Ick groet v Kindeken ionck van daghen Wilt v wt mijnder herten iaeghen Alle dat v Heere mishaecht. 