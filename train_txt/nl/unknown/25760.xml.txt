 Voor een leere wilt doch ontfanghen, Hoe ghy u jeuchdelijcke ganghen Nu fier, sult hier, deurbringhen spoedich Nae Gods wil goedich. Lyf en ziele wilt doch begheven Gods Rijck te soecken in u leven, Wilt ghy, hoort my, het selve winnen, Moet ghy beginnen. Slecht ende recht u nu te keeren Van der Weerelt, en het begeeren, Den sin, niet min, daer op te setten Sonder beletten. Betrachten met een wesen stille, Dat nu alleen zy uwen wille, Verneert, ghekeert, om te volbringhen Hemelsche dinghen. Heymelijck int hert’ moet zijn desen Goeden wille, met Godes vresen, Godt siet, bespiet, daer op aendachtich Helpt voort waerachtich. Recht moet men t’herte hier bereyden Tot den Rijcke Gods sonder beyden, Den gront, terstont, doet hier van open Wilt ghy vast hopen. Int hert bemint Gods Rijck gheduerich Boven dees Weerelt onghestuerich, Die haest, verbaest, en comt ten ende Met groot ellende. Continueert in dese saken, Ghy sult int Rijcke Gods gheraken, Afslaet, noch laet, u niet vermoeyen, Maer wilt u spoeyen. Keert al u saken als die cloecken, Die nu het Rijcke Gods hier soecken, Den ploech, nu vroech, houdt desghelijcken Sonder omkijcken. Soo sult ghy int Rijcke Gods comen, En daer in woonen met den vromen Nu in, den sin, en gheeft ghepresen Naemaels int wesen. 