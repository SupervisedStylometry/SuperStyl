 HOe Paulus hem beriep op den Keyser Doort vervolgh der Ioden, beschrijft Lucas Oock zijn voyage, als mede-reyster Over de Zee, den seer grooten plas Ende seght: als het besloten was, Dat wy na Italien souden gaen Te schepe varen // die ghevanghen waren Zijn Iulio in handen ghedaen. In een Adramijtisch schip wy traden, En voeren van lande sonder verdragh, Langs Asien te schepe beraden, Quamen tot Sydon den anderen dagh, Daer Paulus ginck ende besagh Zijn goeden vrienden, want den Capiteyn, Als man ghepresen // heeft hem bewesen Vriendelijck tot den Aposter reyn. Wy stieten af, ende wy voeren Langhs Cypers henen, in Gods ghena, De winden die de Zee beroeren Waren ons teghen tot Cilicia, De Zee, en oock Pamphilia, Wy overscheepten tot Myra, midts dien In Lycien quamen // daermen ons tsamen Steld' in een Schip van Alexandrien. Met lancksaem varen veel tijts versleten Teghen over Gnidon quamen wy, Al voor by Salmon, daer onder Creten Wy tot goede haven quamen vry, Daer was de Stadt Lasea by, Paulus dede alsulck een vermaen, Datmen daer beyde // ick sie (hy seyde) Dees reyse sal seer qualijck vergaen. Den Onder-hooftman veel meer betroude Op den Stierman ende den Piloot, Dan Paulus woorden, want men aenschoude Die onbequame haven ter noot, Om overwinteren, men besloot, Nae Phenicen te varen voor't best, Dees haven gheleghen // is in Creta tegen Den wint Zuydt-west ende Noordt-west. Het waeyde Zuydt-west, doen heeft gheschenen, Dat haer voornemen ginck lancx soo bet, Wy voeren van Asson by Creten henen, Maer korts nae desen teghen 't opset, Noordt-oosten windt ded' ons belet, Die met zijn blasen beroerde de Zee, Het schip in dolen // den windt bevolen, Voeren wy henen in Gods ghelee. Int Eylandt Claudia aenveerden Wy, en ghekreghen daer eenen boot, Daer wy ons mede gouverneerden, En vonden hem onder aent Schip groot, Want wy vreesden Syrtims aenstoot, En doen wy een groot onweder onsoet Hebben gheleden // den naesten dagh deden Wy eenen uytworp van sommigh goet. Den derden dagh wierpen wy verre Des Schips ghereetschap al over 'tboort. Binn' langh' en saghen wy Son oft sterren, Dan die Zee met tempeest verstoort, Die hoop ons levens was al versmoort, En doen men eenen langhen tijdt daer Dus hadde gheseten // en niet ghegheten, Stondt Paulus op, int midden van haer. Och lieve mannen, heeft hy ghesproken, Men soude na mijn woorden vroet, Van Creten niet zijn opghebroken, Om niet te lijden dit teghenspoet, Nu vermaen ick u hebt goeden moet, Ons aller leven en salder gheen Vergaen noch sterven // dan int bederven Sal moeten komen dit Schip alleen. Want den Enghel des Gods verheven, Wien ick behoor, en dien inden gheest, Stondt my in desen nacht beneven, En seyde: Paule zijt onbevreest, Want ghy moet noch, vry van tempeest, Voor den Keyser worden ghestelt, En om te leven // heeft u Godt ghegheven Al die hier zijn in dit Schip ghetelt. Dus lieve mannen weest sonder treuren, Want ick betrouwe op Godt vailliant, Soo my gheseyt is, sal dat ghebeuren, Maer wy moeten vaten aen een Eylandt: Den veerthiensten nacht, nae het verstant Der Schippers, heeft hem gheopenbaert Siet een Landouw // om blusschen rouwe, In Adria die Zee vermaert. Het dieploot wierpen die Schippers neder, En vonden twintigh vademen diep, Een weynigh van daer, wierpen sy weder, Maer vijfthien vadems men daer en riep, Doen vreesden sy, of 't Schip aenliep Op eenighe scherpe plaetsen stranck, Vier anckers achter // uyt wierpmer, en wachter Dat dach sou worden, met groot verlanck. De Schip-lieden sochten uyt t'Schip te vlieden, En lieten neder den boot oft schuyt, Met sulcken schijn, als of sy-lieden Voor-anckers wilden werpen uyt, Paulus die sprack met sulck gheluyt, Krijchsknechten ende den onder Hooftman Ten zy dan blijven // dese, u lijven En meught ghy niet salveren dan. Den Krijghsknechten den boot afsneden, T'began te dagen Paulus subijt Sprac: het is den veerthiensten dag heden, Dat ghy ghevast hebt, en nuchteren zijt, Dus vermaen ick u, als nu ter tijt Spijse te nemen, dat gheschied' u al Tot salichede // van niemant mede Een hayr vanden hoofde vallen en sal. Hy danckte Godt daer voor hen allen, Nemende 'tbroot, ende hy at, D'ander zijn oock aent eten ghevallen, Seer wel ghemoet, ende wierden sat, Twee hondert ses en t'seventich Zielen dat Waren int vat des Schips, niet min, Doen om verlichten // 'tschip, sonder swichten, Wiepen wy tarwe te Zeewaert in. Alst dach wert, sy 'tlandt niet en kenden, Maer sy vernamen een haven bedacht, Met eenen oever, daer aen te wenden Het Schip, ghebruyckten sy al haer macht: Die anckers hebben sy opghebracht, En ontbonden de banden van het roer, Den spriet oock boven // zijnd' opgeschoven, Met 'tSchip men nae den oever toe voer, Als wy nu op een plate dreven, Daert Schip gheweldelijck teghen stack, Door kracht der baren, het is ghebleven, Van vooren staende, en het achterste brack, D'een Krijghsknecht met den anderen sprac, Van dooden den ghevanghenen hoop, Dat niet en komme // oft yemant swomme Te lande, en dat hy ons ontloop. Maer d'Onderhooftman, om te behouden Paulum, verboodt haer desen raedt Maer al die swemmen konden, souden Haer eerst salveren in sulcken staet, Sommige op berderen, anderen (alst gaet) Op stucken van het Schip, maer doch Aldus soo quamen // de Zielen tsamen Behouden al te lande noch. Wy vernamen 't landt hiet Melijten, Doen wy al waren behouden reyn, De lieden daer, om 'sdrucx verslijten, Bewesen ons gheen vriendtschap kleyn, Sy stoockten ons een vyer int pleyn, Want 't reghende seer, en het was kout, Paulus van aerde // neerstigh, vergaerde En bracht eenen hoop ryseren hout. Als den Apostel Paulus ditte Nu hadde gheleyt al op dat vyer, Quam daer een slang uyt vander hitte, En voer hem aen sijn handt seer schier, Daer aen hinck dat fenijnigh dier, De lieden spraken onderlinck, Hoe dat hy ware // een Moordenare, Dat hy verlost noch wraeck ontfinck. Maer Paulus slingherde de slanghe Int vyer, end' en hadde geenen noot, Sy meynden, ende wachten langhe Dat hy soud swellen ende vallen doot Haer propoost veranderden sy bloot Ende seyden dat hy eenen Godt waer Dat hem die Ader // als een misdader, Niet en hadde doen sterven daer. Den Oversten van dien Eylande Publius, die heeft drie dagen lanck Ons daer gheherberght seer goederhande, En 't geschiede dat sijn Vader lach kranck Aen de Cortse, en aen den Bloetganck, Paulus die badt, en leyde terstont Op hem de handen // met hulpe vanden Heere, soo maeckte hy hem ghesont. Van desen Eylande, ghenesen Werden die andere siecken teer, Die sy daer brochten, ende bewesen Ons uyt danckbaerheydt groote eer, En doen wy van daer namen keer, Loeden sy al wat ons ghebrack, Drie maenden t'ende // zijnd' al de bende Te schepe, uyt dat Eylandt vertrack. Het Schip daer wy in varen ginghen, Was van Alexandrien de stadt, T'hadde een baniere der Tweelinghen, Tot Syracusa bleven wy wat, Als wy omvoeren den bochten padt, Doen quamen wy tot Region, Een dagh nae desen // met opgheresen Windt uyt Zuyden tot Puteolon. Wy vonden Broeders, aldaer ter steden Bleven wy seven daghen lanck, Ghelijck ons van haer was ghebeden, Tot Roome namen wy onsen ganck, De Broeders quamen ons doen ontfanck, Buyten tot die Tavernen drie, Door haer aenschouwen // kreegh een betrouwen Paulus, en danckte Godt seer blie. Paulus die leerde vry onverboden In zijn ghehuerde wooninghe daer Tot Roome Heydenen en Ioden Van Christo Iesu, daer twee Iaer, Maer naer al zijn periculen swaer Was zijn hope die Croone t'ontfaen. Laet ons manierich // hem volgen vyerigh Ghelijck hy Christum heeft ghedaen. 