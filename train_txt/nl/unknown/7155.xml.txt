 Hoe minlijc is ons des cruycen boom ontdaen Het spruyten gelue bloemkens aen der heyden Soo wie met druck met lyden is beuaen In Iesus wonden sal hij hem vermeyden De Mey die is alby den wech gheset Op eenen berch, ende die staet alsoo hooge Om dat een iegelijck sonde bet Des Cruycen Mey aenschouwen moghen Nv staen des Meys tacken wtgespreyt Ende bloyen schoon ghelijck die roode roosen Zoo wie sijn sonden hier bescreijt Onder desen boom sal hij hem verpoosen Recht opghewassen is dat edel greyn Ende is geplant in alsoo diepen dale Dat is Maria die suyuer maghet reijn Van minnen zo sterf die fiere nachtegale Die fiere nachtegale des Cruycen boom op vlooch Hij heeft sijn vederkens soo wijt ontloken Hij sanc soo luyde op die seuen noten hooch Soo dat zyn edel herteken is gebroken Nv is die fiere nachtegale gebleuen doot Tot salicheyt van alle mans ende vrouwen, Hij quam soo wt sijns vaders schoot Wie hoorde oijt gelijcke deser trouwen Soo wien sijn sinnen ongestadich sijn, Ende tleuen sedt op aertsche creaturen Die mercke aen den nachtegael fijn Hoe hij den doot om ons woude besueren 