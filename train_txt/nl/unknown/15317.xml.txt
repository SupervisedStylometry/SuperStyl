 Amoureus lief cost ick bevinden dat gy my eenichsins beminde, alle mijn droefheyt liet ick staen; ick soude mijn selven gaen verblyden, spijt al die gene diet benyden, en met u, lieveken, spasseren gaen. Ick seg, het sijn mijns liefs bruyn ooghen, die mijn ionck herteken doen verdrooghen ick seg, het sijn haer borstkens ront, ick seg, het sijn haer roode wangen waer naer ick hebbe soo groot verlangen, om te cuschen haren rooden mondt. Mijn alderliefste, mijn beminde, seer goedertieren ick u vinde, dewelck my doet verwinnen pijn; merckende, lief, u aenschijn schoone en u goede gratie idoone, 't selve my doet geluckich sijn. Ik wou dat ick had duysent tonghen om uyt te spreken onbedwonghen, om te doen blincken uwen naem; o Godt, had ick welsprekentheden, om uwen naem uyt soeticheden iegelijck te maecken heel bequaem. Rijck Godt, waer ick Apollo mede, dat ick u schilderen mocht met vrede, u aenschijn schoon, uwen rooden mont, u suyver haer, u schoon bruyn oogen, u voorhooft als den sneeu doorvloghen, daer alle mijn hoop op is gegront. Ghy sijt die ghene die my versekert, ghy sijt die ghene die my verbetert, ghy sijt die my het leven geeft; want sonder u soo moet ick sterven, en sonder u moet ick bederven, en sonder u mijn jonck hert beeft. Den winter en sal geen coude gehingen, den somer en sal geen vruchten voortbringen, den lichten dach en sal niet op gaen, men sal die werelt sien demoleren, die see sonder baren passeren, eer ick u, lieveken, sal afgaen. De liefde en is maer een verheugen, de liefde en is maer een vermeughen, de liefde en is maer tijt verdrijf, de liefde en is maer een bermertichede, de liefde en is maer een peis en vrede, als liefde comt van beyde sij. Ter contrarie de liefde en is maer pijne, een helle vol alder fenijne, niet dan een eeuwighe doot confuys, niet dan wreetheyt, ellende, droefhede, niet dan wanhoop en groote onvrede, daer twist en tweedracht is in huys. Bemint mij toch, o schoon kerssauwe, o fleur en blom van alle vrauwen, al soo de jonckheyt dat uyt geeft; laet ons de reyne blommekens plucken, laet ons te samen de liefde in drucken, waer by ons ionck hert in vreuchden leeft. Ghedenckt den tijt die is voorleden; die en can men niet weder besteden als dan die jonchdicheyt failleert; dus, lief, wilt daer op rypelijck letten en oock niet langer meer uytsetten dat nu den tijt u presenteert. O roosken root seer wijt ontloken, wat baet dat ick u heb geroken? u gheur, coleur, schoon in het dal, u reucken is mijn medecyne; maer tis myn hert een groote pyne, als u een ander plucken sal. Dat u belieft my wel beminde, soo laet my nu u vrintschap vinden, gy sulter weten wie ick ben; laet my aenschouwen u gesichte, op dat mijn jonghe hert verlichte, om dat ick, lief, u dienaar ben. Oft ik u, lieveken, eens besochte, het gelasken van minnen eens becochten, en soudy, lief, aenveerden niet, soo moet ick dolen achter lande; het waer u, lief, een groote schande dat gy my liet al int verdriet. Ghy sijt mijn lief, mijn alderliefste, mijn alderschoonste, mijn alderfierste, maeck dat ick niet en comme te val; op dat ick alle mijn vijanden te niet mach brengen en ten schanden, die ons benijden over al. Princesse, gy sijt nu om slapen, adieu schoon lief, om u ick wake, adieu mijn lief, die ick bemin; adieu mijn liefste lief gepresen, morgen vroech, alst dach sal wesen, sal ick u, lief, weer comen bij. 