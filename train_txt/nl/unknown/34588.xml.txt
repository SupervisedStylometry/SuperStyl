 AH vrient, de Spaensche druyven Verwermen soo myn Borst, Dat voor my he'en heen moet stuyven, Den kloecksten heldt en Vorst, Wat 's Spaigniaert, u bedryven, Ontvlucht ghy 't edel vat, Dat ons doet Meester blyven Voor ieders heyr, en stadt? V welvaert, wilt ghy 't weten, Hanght aan dat edel vocht, En wordt ghy neer-ghesmeten, Soo wyt het dese locht: Want brocht ghy Bacchus Wapen Tot u behoudingh me, Al watter is gheschapen, Ontsagh u zweerdt, en sne. V deghens konnen hacken Door Fransche deghens he'en, 't En zy sy u ontsacken Door al te dorre le'en: Ey spoelt, spoelt dan de glasen, Versekert u in tydt, Oft al u kloeckste basen Zyn kracht, en voordeel quyt. Wy Duytsche konnen tuygen, Wat Spaenschen wyn vermagh, Noyt sloegh-men ons in duygen, Als onder 't bier-ghelagh; Verflouwen wy in 't vechten 't Is by ghebreck van wyn: Want Neder-duytsche knechten Noyt anders kloeck en zyn. 