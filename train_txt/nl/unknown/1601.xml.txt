 AYlaes ic mach wel weenen ende druckelijck claghen Dat ic voor mi noyt sulcken houwelijck nam Ic liep om hebben een wijf bi nachten bi daghen Mer lacen mi dunct dat ic tijts genoech quam Si roept met moede gram Ghi zijt een achterlam verblijf Dus dunct mi euen stijf Aen elck oore hanget een wijf Eylaes ic mach wel om mijn houwelijc weenen Mijn man hout mi deerlick int gequel Ick en hebber niet te veel meer dan eenen Die is mi so verdrietelijcken ende so fel Och wilde hem yemant el So soude ick scheyden snel daer van Want so ick ghemecken can Aen elck oore hanget een man Mijn wijf is vermaert voor een clappeye Commeren volghen haer een groot getal. Eens ter weecken lotert haer de keye Men vinter meer mer ic en kense niet al dan maectse sulcken gheschal Het schijnt dat si trecken sal een knijf door sulcken corosijf Aen elck oore hanget een wijf Mijn man is ledich selden werct hi geerne Hem grouwelt dat hi mi bi hem siet of hoort Hi loopt met zijn dronckaerts inde taueerne den lesten penninc moet daer springen voort dan coemt hi so versmoort Tot miwaert seer verstoort hi dan mi dunct door sulck gespan Aen elck oore hanget een man Ongehout had ic wel moghen blijuen Hadde ick gedaen na mijnder vrienden raet | Als ick schelde so wil si vechten en kiuen Van hier tot Roomen en isser gheen so quaet. Ick bense so versaet Dat ick als een versmaet katijf Mi dunct door haer bedrijf Aen elck oore hanget een wijf Mijn man doet ons goet ter merct voeren dwelck dmeeste deel al is vercocht dan gaet hi tuysschen den elleboghe roeren daer ioncker clucht een baexcken sidt en poyt Hi maect mi so beroeyt Mi deert dat ic hem oeyt ghewan Want so ic eerst began Aen elck oore hanget een man Mijn wijf soude so geerne zijn een caelgie Ende draghen alle daghe een nyeu fatsoen Een riem koers keerl ende een saeyen faelgie dan gebreken haer noch coussen ende schoen Can ict niet al voldoen So heb ick een sermoen op dlijf Mi dunct door sulck ghekijf Aen elck oore hanget een wijf Adieu hier mede so willen wi oorlof nemen. God gheef den vrouwen een vrolijc iaer die sonder mans genoechlijck bremen die mogen sorgeloos wandelen hier ende daer Mer ick blijue int misbaer Mi volchde lieuer naer den ban Dan mi fortuyne gan Aen elck oore hanget een man 