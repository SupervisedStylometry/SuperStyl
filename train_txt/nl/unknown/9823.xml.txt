 SChriftuere doet ons weten, Dat het seer qualijck staet, Daer Rechters noch Propheten En zijn, noch goeden raedt, Het volck wordt onghemeten Woest, wildt, en obstinaet. Wy lesen, also langhe Iosua heeft gheleeft, Dat Israel soo stranghe Den Heere ghedient heeft, Maer hebben met den ganghe, Naer sijn doot seer ghesneeft. Hoewel haer Godt verleende Rechters, s'en wilden die Niet hooren, als versteende In haer Afgoderie, Soo dat haer Godt verkleende Onder haer weerpartie. Debora sangh te deghen Ten tijde van Barack, Dat volck ging kromme-weghen, Noch in haer Liedt sy sprack, Eer ick quam opghesteghen, Aen Boeren het ghebrack. Boeren en Arbeyders, In 'sHeeren oogst seer groot, Herders en recht weyders Die uytdeelen 'sgheests broodt, Goe voorganghers en leyders Behoeven wy ter noodt. Christus Lichaem en Kercke, Nae Gods heyligh opset, Moet wassen als de stercke, Al in der liefde, met Handtreycking nae den wercke Van elck bysonder let. In dit gheestigh beslaven Zijn veel diensten eerbaer, En oock diversche gaven, Maer eenen Heer is daer, En eenen Gheest te laven Dat Lichaem Christi klaer. Maer Sathan seer verdrietigh, En vertoorent uyt nijdt, Vyerighe pijlen schietigh, In desen laetsten tijdt, Soeckt te verderven nietigh 'sLichaems wasdom profijt. Hy die ten allen wijlen Als Leeuw rontom ons gaet, Schiet nu als den subtijlen Met heymelijcken haet, Oock onder ander pijlen Met achterklap seer quaet. Meest 'sHeeren Dienaren Die bouwen aen het huys, Die soeckt hy te beswaren En te maken confuys, En die in de Wet waren Leden soo menigh cruys. Moses wel van weerde, En Gods Prophete vry, Die't volcks welvaert begheerde, En soo vyerigh stont by, Daer en was op Aerde Gheen mensch gheplaeght als hy. Ieremias met schande Brochte sijn daghen toe, 'tVolck in den Ioodtschen lande Keef teghen hem, maer hoe Nijdigh met onverstande, Want sy waren hem moe. Ten gaet niet alst behoorde, Daermen de liefde mist, Men leefter in discoorde Want haet die verweckt twist, En twist vele ghestoorde, Gods vrede alsoo verquist. Dus, o Broeders manierigh, Laet ons tot elcken keer Onse Voorstanders vierigh Lief hebben veel te meer Om haer werck goedertierigh, Dat sy doen in den Heer. Want wat een vierigh pooghen Der Galaten men leest, Sy hadden uytghetoghen Hadt moghelijck gheweest, Al voor Paulum haer ooghen, Wt liefde die gheneest. Want soo wy nu doen suchten Ons Ackerlieden welck Sullen dan zijn haer vruchten, Te ghenieten voor elck, Ons Herders mochten duchten Voor onse bitter melck. Voor strijdt soudije t'ontfanghen, Ondanck, smaedt, en verdriet Wie soud' na sulcx verlanghen? O Broeders, dit insiet, Schickt nae Gods Woordt u ganghen, End' en verachtse niet. Dobbel eere gheven Laet ons, en volghen naer Ons Voorganghers verheven, Ons onderworpen haer, En vreedsaem met haer leven, Elck neemt hem hier in waer. En laet ons haer niet maken Suchtigh, onwilligh madt, Maer dat sy vreuchdigh waken Over ons Zielen, dat Wy soo t'samen gheraken In Gods Rijck ende Stadt. 