 NV inden Meye schoon ontdaen Ick buyten ginck na t'coren En sach veel schoone bloemkens staen Die my soo vrientlijck sagen aen Tot sherten vreuchts oorboren. Van alle Bloemkens int ghemeen Die daer blijverwich stonden Heb ick het Lieffelijckste reen Vercoren / en dat selfst' alleen Gheplant in sherten gronden. Verd' boven die Provency Roos En Croon Imperiale Ickt van Calvarien vercoos Mits t'my aensach met eenen bloos Verdrijvende veel quale. Boven de wit Angierkens reyn D'Orangien Lely schoone Gaet zijt te boven alghemeyn Deses lieve herts lavend' Fonteyn Die ick in Lieffden Croone. Oock groeyt sy vaster inden sin Deur Lieffde menichwerven Als eenich Nimphien oft Goddin Tis reden dat ick dan bemin Dees schoonst' op swerelts erven. Och waert gheweest de rechte tijt Om dese bloem te plucken So waer te deghen thert verblijt Maer duchtende met meerder strijt Salt moeten noch ghelucken. Om haer woud' ick wel lijden al De wereltsche droefheden Iae ongheneucht en ongheval Als ick int eynt haer hebben sal Soo waert cleyn pijn gheleden. Haer ooghen als een gitte bruyn Doen my in Lieffden jaghen Al over berch / ja dal en duyn Sy is den Boomgaert ende Tuyn Waerin groeyt mijn behaghen. De eenichste is sy woorwaer Een Bloemken suyverlijcke Daer ick alleen verlanghe naer Deur reynicheyt in Lieffd' eerbaer Een oock van schoonheyt rijcke. 