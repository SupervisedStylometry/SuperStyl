 Geeft my, O lieve Heere, Een herte tot der deucht, Nae u heylsame leere, In mijne jonghe jeucht Daer in te hebben mijn gheneucht, Daer in te hebben mijn gheneucht, Van u voortaen // hoe ‘t sal toegaen, Kiesen gheen ander vreucht. Raedt my nae uwen wille, Laet u behaghen doet, Dar ick my daer in stille Mach draghen wel ghemoet, Met kinderlijcken aerde soet, Met kinderlijcken aerde soet, Ghehoorsaem sijn // t’elcken termijn, Door u ghenade goet. T’uwaerts laet zijn mijn wijcken, Teghens des Weerelts slach, Haer stricken en practijcken Die sy stelt voor den dach, Dat ickse doch ontcomen mach, Dat ickse doch ontcomen mach, En zijn bevrijdt // tot aller tijdt Als sy comt int gheclach. Hy en sal met faelgieren, Die hem tot u bekeert, Dus wilt mijn herte stieren En maeckt my recht gheleert, Liev’ Heer, te gaen soo ghy begeert, Liev’ Heer, te gaen soo ghy begeert, Den smallen ganck, mijn leven lanck, Hier toe mijn cracht vermeert. Costlijck en wel beraden Met wijsheyt en verstandt, Versiet my uyt ghenaden Met uwe milde handt: Leydt my den weg naer t’Hemels landt, Leydt my den wegh naer t’Hemels landt, Wat my ontbreeckt // maeckt heel perfeckt Door uwer binnen brandt. Neemt my aen t’eenen kinde. Weest ghy mijn lieve Vaer, Vwen Soon de beminde Wil ick gheen’ volghen naer, My houden by de Christen schaer, My houden by de Christen schaer, Door uwe cracht // met door mijn macht, Neemt my (die teer ben) waer. Liev’ Heer, ick my verlate Op u ghenade bloot, Ghy kent al mijnen state, Ick ben van deuchden bloot, Heb niet verdient (Heer) dan den noot, Heb niet verdient (Heer) dan den doot, V salicheyt // voor ons bereyt Helpt my uyt aller noot. Singhen sal ick en spelen, Als ick den troost bevin, Met blijder herten quelen Voor sulck een groot ghewin: Prent dit, Heer, in mijn herte in, Prent dit, Heer, in mijn herte in, Door uwen Gheest // verseghelt meest Tot eenen nieuwen sin. 