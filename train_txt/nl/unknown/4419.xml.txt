 DIe Heere die daer eeuwich leeft// al dat hy hier gheschapen heeft// dat is volcomen deur sijn cracht// wie can wtspreken vroech en laet sijn wercken en sijn wond' daet, wie can ooc meten sijne macht. Wie ist die te vollen verbreyt Sijn seer groote barmherticheyt, Sy en is in gheender manier Te verminderen gheensins niet, Noch te vermeeren hoet gheschiet, Gheen mensch begrijpt sijn wonder hier. Al heeft de mensch hier al ghedaen Sijn best: en hem dunct tsal wel gaen, Soo is tselfde noch naeu begost, En als hy meynt tsy volbrocht, Soo en ist noch niet half ghewrocht, Wat ist doch dat een mensch doen cost? Als hy langh leeft, tis hondert iaer Ghelijck een druppel waters claer Teghen de zee die seer wijt drijft, Oft als een keselken van t'sant By t'gheen dat leyt aen den zee cant Teghens t'gheen welck daer eeuwich blijft. Daerom soo is de Heer lijdtsaem, En sijn ghenade seer bequaem, Die is ons menschen blijckelijck, Hy siet en hy weet oock seer wel Dat elck valt inde doot seer snel, Daerom ontfermt hy rijckelijck. Eens menschen ontfermen dat strect Tot sijnen naesten: maer verwect Is Gods ghenade groot ghenaemt Ouer de heele werelt wijt, Hy straft, leert, hoet ende castijt, Ghelijck een goet herder betaemt. En hy ontfermt hem ouer al Den ghenen daer hy in dit dal Sijn onderwijs en leer in vint, En al de gheen die vlytich sijn Na sijn woordt, tsy in druck oft pijn Die worden oock van hem bemint. 