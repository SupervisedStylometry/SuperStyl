 DE goede wil tot eenich goedt, Schoon dat 'et niet volmaeckt // is, Is nut en heylsaem aen't ghemoedt Dat het soo veer gheraeckt // is. De bloemen zijn een goet begin, En voor-boo' van den Somer; De goede wil brenght krachten in, En maeckt den mensche vromer. De goede wil die vast beklijft Gheduerigh op der aerden, En nimmer achter-uyt en drijft Is hoogh by Godt in waerden. Maer als de wil, die heerlijck straelt En op'et hooghste flonckert, Ghelijck een schaduw' heene dwaelt, Soo blijft de daedt verdonckert. En waer volbrengen komt te kort, En niet kan t' eynden komen, Toont blijcken datter wacker schort De teyckenen van vromen. Een vrome die tot Godt bekeert, Volherdt 'er in ghestadigh: En die volherdt, en 't quade weert Sal Gode zijn ghenadigh. Wel aen, die goet van wille zijt, Laet noyt de daedt versterven: Ghy sult, volvoerje, t'sijner tijdt De Saligheydt verwerven. 