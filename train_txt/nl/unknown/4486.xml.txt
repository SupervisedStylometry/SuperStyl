 ENoch behaechde Godt seer wel// En hy wert wech ghenomen// Boete was alle sijn beuel// Hy volbracht sonder schromen// Noe die wert gheuonden hier// Onstraflijck ende goedertier// weerom in tijt van toren// was by Godt sijn ghenade groot// Hy en sijn volck vloden de doot// Als van Godts wtuercoren. Hy ontfingh hier van Godt den Heer Tverbont als elck enschoude, Dat Godt de werelt nv niet meer Met water verdoen soude, En Abraham seer hooch beroemt Een vader van veel volcx ghenoemt, In eer gheen sijns ghelijcke, Hy hiel des alderhoochsten wet. Op het verbont heeft hy ghelet Van Godt van hemelrijcke. Het wert in sijnen vleesch ghesticht, Ghetrou wert hy beuonden, Want de ghenaedt heeft hem verlicht Die seer diep is om gronden, De Heere beloofde hem met een eet Dat hy de heydenen seer wreet Soude ghebenedijen, In sijn saet twelck als d'aertrijcx stof Vermeeren soude tot Godts lof, In toecoemenden tijen. Ghelijck des hemels sterren claer Soo sou hy verhoocht wesen, Van d'een zee tot d'ander voorwaer Sou sijn de erf van desen, Den selfden seghen die Godt sprack werde beuest in Isaack, Godt woude niet vergrammen Op Jacob die hy holp gheheel, Hy gaf hem seghen int erfdeel, En scheydet in twaelf stammen. 