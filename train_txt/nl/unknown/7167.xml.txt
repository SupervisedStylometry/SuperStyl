 Myn herteken gheeft so menigen sucht Mijn oochsken sterren in die lucht Tot hem die woont daer bouen Mocht ick een urken by hem maken vreucht Daer hem die Enghelen louen. Hij heeft twee vrindelijc oochkens claer Daer schiet hij mede der minnen strael Maer selden coompt hij daer buyten Sijn Ingelkens singen in sijnen sael Op herpen en op luyten. Sijn woordekens sijn seer amoreus Sijn aenschijn is seer gracieus Hoe en soudemen hem niet minnen Hij maeckt mijn siel coragieus Als hij mij aensprekt van binnen. Sijn lippekens root als een coral Sijn kinne lanck van maeten smal Sijn tanden zijn als yuooren Sijn voorhooft blincket als cristal Als albasteren sijn sijn ooren. Sijn wanghen die sijn seer sangwijn Sijn neuse blinckt als een robijn Veel claerder dan saffiren Van wesen es hij seer vrindelijck En soetken van manieren. Wat wil ick seggen van sijn habijt Ten is noch siluer noch gout gelijck Maer claerder dan die sonne Het betaemt wel sijnder edelheyt Want tis een Conincx sone. Gelijck een gout soo blinct sijn haer Soo gaet hij onder der maechden schaer Maer niemant sijns gelijcke Die stemmen die clincken daer alsoo claer Sij singen daer soete musycke. Die seraphinnen branden altijt Sij en geuen der minnen geen respijt Sij worden van hem ontsteken Sij aenschouwen die Godtheyt altyt Nochtans blyft sy ombegrepen. Sy worden daer al van Godt versaet Die hier de werelt hebben versmaet Met haren loosen treken Sy syn soo vol van sueticheyt Sy en cunnens niet wt gespreken. 