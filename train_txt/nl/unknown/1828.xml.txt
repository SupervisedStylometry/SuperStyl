 ICk Cupido Goden Godt, Die versot D’aldersterckster mannen herten Iae het cloeckste dat men vindt Maeck ick blindt, Door mijn wulpse dertel perten, Door mijn wulpse dertel perten, Ist my eer, dat ick een Landt Steeck in brandt, Als ick werck Helenae treken, D’Hemel kennet mijnen schicht, D’Hel onlicht Can ick met mijn vyer ontsteken, Can ick met mijn vyer ontsteken, Waerom mimert Phoebus soo, End’ Pluto, Waerom giert Pan door de berghen? Selfs mijn Moeder treurich is Alles wis Can ick met mijn boghe terghen. Can ick met mijn boghe terghen. Als ick schiet maer eenen pijl Metter ijl Can ick haest de Ieucht ontstellen, Ionghmans krielen dan terstont Om den mont Van de Meyskens diese quellen. Van de Meyskens diese quellen. Menich Paris noch by nacht De deur wacht Van sijn soet-suur uytvercoren: Oock soo kan ick het ghemoet Door mijn gloet Van die weygher-Meyskens storen. Van die weygher-Meyskens storen. Doch dit alles acht ick kleyn End’ ghemeyn, Wilder oock gheen eer af trecken Dat ick Hercles minlijck ree Spinnen dee, Oft oock Goden kan verwecken. Oft oock Goden kan verwecken. Meerder eer verdien ick nu Dat ick u Anna, die wel seven jaren Mijnen boghe volder kracht Hebt veracht Eyndlijck noch met Pauw doe paren. Eyndlijck noch met Pauw doe paren. Dijne pruytsheyt, dijn beval Liefghetal Is nu eenmael t’ondercomen: Wat voor Meyskens zijnder noch Die ick toch Nu voortaen niet en sal toomen? Nu voortaen niet en sal toomen? Noch een Anna isser, welck Trots van elck Oock mijn pijlen derf versmaden, Die ick doch eer langhen tijt Sal te spijt Met mijns Liefdens dauw versaden. Met mijns Liefdens dauw versaden. Vlecht my Flora eenen Crans Dat ick dans Met dees lieves Bruyts soet wesen, Bruydgom Pauw, daer is u Bruyt Die ick uyt Ander, voor u hebb’ ghelesen. Ander, voor u hebb’ ghelesen. Treckt in uwen Ruytenborgh, Sonder sorgh Om mijns pijlens loon te smaken, Dommelt, stommelt vrolijck daer Lieflijck paer, Ofter schoon wat Ruyten braken. Ofter schoon wat Ruyten braken. Ghy zijt t’saem wel, ick vertreck Tot verweck Van dees ander Bruylofts karen: Bruylofts-gasten rontsom kust Metter lust, Kuskens mach men doch niet sparen Kuskens mach men doch niet sparen. 