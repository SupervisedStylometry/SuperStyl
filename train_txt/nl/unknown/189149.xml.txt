 Heft op u hart opent u ooren, Ghy haer volc end traech int verslaen Wilt uwes Gods stemme nu hooren End sijn gheboden gade slaen. Ick ben (seyt hy) u God end Heere, Die u hebbe ghemaeckt gantsch vry, Van t'jock twelck u beswaerde seere, Hebt gheen andren God neven my, Laet u gheen beelt maken noch snijden Van eenich dinck int aertsche dal, So ghy die eert t'eenighen tijden, Vwe God seer jeloers zijn sal, Ydelijck sijnen naem ghepresen, Sult ghy niet nemen inden mont, Want hy sal niet onschuldich wesen, Die dien misbruyckt t'eenigher stont. Arbeyt ses daghen, end met lusten, Viert den sevensten Gods woort smaeckt, Want God wild' op dien dach self rusten, Van t'werck dat hy hadde ghemaeckt. Vader en moeder sult ghy eeren, Op dat ghy langh' in voorspoet leeft, End op aerden seer meucht vermeeren, Die u God tot den Herberch gheeft, Dootslach end toorne sult ghy mijden Al oncuysheyt vliet end afbreeckt, Steelt niet al most ghy ghebreck lijden, Gheen valsch ghetuychenisse spreeckt, Van begheeren sult ghy u wachten, Des naesten huys end wijf nu voort, Na sijn knecht oft vee wilt niet trachten Noch na al dat hem toebehoort. O God u woort seer groot van machten Luyt claerder dan eenich metael, Gheeft ons de ghenaed' ende crachten, Om dit te houden al te mael. 