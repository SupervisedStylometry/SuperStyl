 Christus Gods Soon seer hooch gepresen Leert niet, dat salich waren die Alleen t'woort hoorden: maer so wie Recht gheloovich Gods woort by desen Aenneemt met vresen. Voor die t'woort hooren en bewaren, Wert salicheyt als die vayliant, T'huys op den steen, niet op het sant Timmeren, vry van de zeebaren, Oft wints beswaren. Al had Isrel, Gods woort veelvuldich, Van de Propheten wel verstaen, En nochtans niet daer na ghedaen, T'maect hen voor God (diet sach geduldich) Dies te meer schuldich. Naem of schijn-heylich can niet baten, Goe vruchten moetmen mercken//bloot T'gheloof is sonder wercken//doot, Alst lichaem van den gheest verlaten, Wilt dit wel vaten. Tis ons gheseyt, dat God de Heere Eyscht onderhoudingh' sijns ghebodts Liefd', oeff'ningh', en voor d'aenschijn Gods Ootmoedich zijn, hem t'elcken keere, Dus gheven eere. Oock en dient dit hier niet vergheten, Dat die des Heeren wille goet, Wel wetend' nochtans niet en doet, Met seer veel slaghen wert ghesmeten, Wat baet sulck weten? Nadien dat dan voor God alleene T'gheloove ghelt, dat dadich is, Door liefd' die alle kentenis Verr' overtreft, ja deuchden gheene, So groot ick meene. Geen menschen ooc voor God rechtveerdich Zijn sullen doort ghehoor der wet, dan diese doen, dus sulck opset In ons doch zy, en blijft volheerdich Van sond' boetveerdich. Exempel an den vijgboom groene Hoewel hy was seer schoon geblaert Maer vruchteloos, dies ongespaert, Wert hy vervloeckt: te dien saysoene Verdorve coene. Recht laet ons dees en diergelijcke Schriften tot leeringh' nemen waer Tgeloof en mach niet onvruchtbaer Blijven: op dat hier na Gods rijcke Ons onbeswijcke. Loon na werck, elck wert ghegheven Prijs, eer, ende onvergancklijckheyt Dien, die staen met verduldicheyt In goede wercken na t'eewich leven Worden verheven. Contrary sal d'onghehoorsame Des Euangelijs g'beuren//siet Tgesegh wert dan met treuren//vliet D'eeuwich verdervens pijn vol blame Crijcht sulck lichame. Dit al te seer groot onderscheyden Ons te bewegen wel behoort Altijt ons hert met s'Heeren woort Castijdich voor hem bereyden Sonder verbeyden. O Prince God uws gheests regieren Ons swackheyt doch behulpich zy, In allen nooden staet ons by, Wilt door u vrees' van sond' putgieren Tot deucht ons stieren: 