 HOe droeu’ ic achter strate gae Tsy vroech oft spae Oft wies ic fantasere, Hoe ic alle dinc int quaetste slae Ter meester schae Oft hoe zeer ic dolere, Hoe zwaer dat ic sy Heb ick se by my Sy can my vry van droefheyt zwichten: Dit schoon edel bloet, Die wangskins soet Doen my den moet Van als verlichten. Als had ick noch soo groot verdriet, Soot wel gheschiet, Sijnde verstoort van zinne: Wanneer mijn schoon lief op my ziet T’grief comt op niet Als zy my tooght goe minne: Deur d’wesen zeer fier Den druck hoe onghier, Uoort al t’dangier doet sy verschoeyen: Haer lijf wit en claer, Haer langh ghelu haer Doet my eenpaer, den zin vervroyen. Als had ick hier, gheseyt al plat, T’schoon Nerots bat, Oft thien duyst angeloten: Als had ick te wensch dit oft dat, Oft Cresus schat, Wies d’weerelt houdt besloten, Js d’lief niet ontrent Jck lyde torment, Maer t’boel present, doet veel vermeughen: Haer zebaerheyt groot, Die lipkens root Doen my ter noot, mijn hert verheughen. Ter weerelt is gheen vreught verhaelt Daer liefde faelt, En ghy derft die schoon ionckvrouwe: Maer daer d’een woordt d’ander betaelt En liefde straelt Dats een weerelt root van gouwe. Sulck is Uenus cracht Bee dach en nacht, Natueren pacht, can dit bewysen. Die borstkins al rondt, Den lachenden mondt Doen my terstondt, heel veriolysen. Princesse, schoon lief, wel ghedaen, T’dicht late ick staen, Als passeerdy alle ieughden, Die v ziet achter straten gaen Peyst niet een spaen Dat ghy zijt zoo vol van vreughden: Als siet een ketijf Een wtnemend’ wijf, Hy past niet stijf, op zulcke zaken: Dijn vierich tempeest Uol blyschap meest Can elcken gheest, subijt vermaken. 