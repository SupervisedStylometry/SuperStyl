 Hoort toe ghy kersten sinnen En wilt niet zijn beswaert, Alle die Gods woort beminnen So ons Iohannes verclaert Int sevenste Capittel beschreven: Hoe Iesus smorghens vroegh, Ghecomen is in den Tempel, Leerende ‘tvolck menigh goet exempel, Die Pharizeen hadden spijts ghenoegh. Die Pharizeen quaet van ghedachten Quamen voor Iesus op dat pas, Een vrouken dat sy brachten, Die in overspel bevonden was, Sy seyden: Meester, dese vrou is bevonden In overspel met boosen gheschal, dus wilt hier vonnisse over gheven. In Moyses wet daer staet gheschreven Dat men dusdanighe steenen sal. Om Iesus t’achterhalen, hebben sy desen list gheleyt, Want hy met soeter talen Altoos sprack van barmhertigheyt Om Iesus t’ondersoecken, Oft hy soudt hebben gheseyt Dat mense soude steenen Dit was haer lieder meenen dat en ware gheen barmhertigheyt, Christus die Heere vol waerden Die boogh hem neder saen Ende schreef daer in der aerden Want sy selve hadden misdaen Sy saghen daer int ronde Op malcanderen al ghemeen Hoort wat hen Christus oorconde Die van u lieden is sonder zonde, Die worpe den eersten steen. Hier by moghen wy bedieden Dat een yeghelijck wel verstaet Sijn hoeveken suyver sal wieden, Eer hy in eens anders gaet En wilt gheen vonnisse gheven, Daer ghy selve in beschuldight zijt Want sy saghen daer beschreven haer misdaet dat sy hadden bedreven D’welck ons d’Euangelie belijdt. Die Pharizeen ghemeene, Sijn al te samen wegh ghegaen, Ende lieten daer alleene, Het Vrouken voor Christum staen Christus al sonder sparen hy vraeghde ’t Vrouken saen, Waer dat zy waren ghevaren Al die haer quamen beswaren, Ende haer beschuldight haen. Heeft u yemant verdoemt van desen, Heeft Christus dat Vrouken ghevraeght, Och niemant, Heer ghepresen, Sprack dat Vrouken seer vertsaeght So en wil ick u oock niet verdoemen Sprack tot haer Christus die Heer En dient gheen vreemde af-goden, Gaet, leeft na mijn gheboden, Ende en zondight voortaen niet meer. Die barmhertigheyt ons Heeren Moghen wy hier verstaen, Elck die hem wil bekeeren, Al is hy met zonden belaen, Wil hy voort deughdelijck leven, Hy wort door Christus bevrijt, maer en wilt gheen oordeel gheven Daer een ander om soude sneven Op dat ghy oock niet gheoordeelt en zijt. 