 Des Heeren vrede uytghelesen, Die moet altijt ghepresen, Mijne vriendinne zijn, By u tot sijnder eeren, Wassen ende vermeeren Is de groete van mijn, Tot u mijn vrient ydoone, Op dat ghy s'levens croone, Van God door sijn ghena, Oock mede meucht verwerven, Daermen bevrijt van sterven, Sal sijn vroech ende spa, Vroech ende spa wilt trachten, Den Heer in u ghedachten, Altijt te houden goet, Op dat hy u mach steuren, End leyden t'aller uren, Na sijnen wille goet. Die na sijnen wille leven, Sullen worden verheven, Ende morghen ontfaen, Den inganck tot sijn rijcke, Seer schoon en heerlijcke, Ende met vreuchden staen. Staende met grooter vreuchden, Voor den Heere vol deuchden, Sullen sy hooren jent, Comt ghy ghebenedijden, Besie nu met verblijden, Dat eewich rijck present, Dat eeuwich rijck wilt hooren, Dat bereyt is te vooren, Al van s'werelts begin, Comt ghy knechten ghetrouwe Doet wech nu alle rouwe, End gaet met blijdtschap in. Dese blijtschap sonder treuren, die sal daer eeuwich dueren, Sonder ophouden siet, Noyt ooghe hoort mijn vermonden, En heeft tot deser stonden, Dees vreucht sonder verdriet Ghesien, noch te gheen ooren En hebben dit te voeren Ghehoort, noch het en is In gheen herte ghecomen, Des menschen, dat den vroomen Verwacht na desen wis. Na desen sy verwachten dat haer, wilt hier op achten, Sal werden afghedaen, Die tranen van haer wanghen, Sy moghen wel verlanghen, Om dit al te ontfaen, Te ontfaen mijn lief vercooren, Is ons bekent te vooren, Dat die God dienen wel, Sulckes sullen ghenieten, Dus laet u niet verdrieten, Te doen na Gods bevel, Mijn lieve schaep ghepresen, Wilt doch ghedachtich wesen, Op dese vreuchde groot, Al ist dat wy hier treuren, Het sal niet langhe dueren, Vreest den Heere devoot, Oorlof wilt doch verbeyden, Al zijn wy nu verscheyden, Ick hoop wy sullen bly, Haer weder by een comen, Laet ons slecht als de vromen, Dienen den Heere vry. Adieu mijn liefste op aerden, Met u schaepkens van waerden, Mijn lieve kinderkens kleyn, Groet doch alle de vrienden, Segt adieu die bekenden, Van my u dienaer pleyn. 