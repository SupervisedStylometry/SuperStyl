 EEn seer fijn liet, moet uyt mijn hert ontspringhen, Ic wil singen, van eenen Coninck jent, Mijn tonghe siet, die is tot dese dinghen, Eens sonderlingen, schrijuers penne bekent, Onder al s'Menschen kinderen present, Ghy excellent, uytnemende zijt schoone, V lippen zijn lieffelijck eloquent, En Godt zeghent u daerom te loone. Nu gordet snel, dijn zweert aen uwer zijden, Ghy Heldt om strijden, u schoone verciert, Het moet u wel ghelucken t'allen tijden, In u ghesmijden, treckt henen ghemaniert, De waerheyt te goede ongefaelgiert, Oock wel ghestiert, d'ellendighe bysonder, By t'recht te houden, vry ongheviert, So wert g'hantiert, van u rechter hant wonder. V pijlen zijn scherp, dat in alle Landen Vallen met schanden, de volcken int slijck Mede voor u, jae in het midden van den Conincx vyanden, O Godt sonder beswijck Blijft uwen stoel altoos end' eeuwelijck, End' van u rijc, is den Scepter rechtveerdich Gherechticheyt bemint ghy sonder afwijck, Ghy haet publijck, t'Godloos wesen volheerdich. Daerom, o Godt, heeft uwen God vol fame V ten betame, met vreuchden-oly Ghesalft, al meer dan u ghesellen t'same, En seer bequame, u cleederen daer by Zijn enckel Myrrhe, Aloe en Kesy, Wanneer dat ghy, uyt uwe schoon yvooren Palaysen treedt, in u heerlijckheyt vry, Vol schoonder blijschap al nae't behooren. Der Coningen dochteren gaen vol staten In u cieraten, en tot u rechter handt, Daer staet de Bruyt costelijck bouen maten, In gout van platen, hoort dochter met verstandt, Vergeet u volck, uys Vaders huys en landt Dan sal playsant, u schoonheyt lusten heden Den Coninck want, u heer is hy vailjant, Hem en niemant, anders suldy aenbeden. De dochter Zor, sal met gheschencken comen, T'volck vol rijckdommen, daer van werdt ghy ghevleyt, Des Conincx dochter is, men machse nommen Heerlijck ter sommen, inder inwendicheyt, Sy is met schoon gulden stucken becleyt, Tot den Coninck leyd'mens' in ghestickte cleeren, Haer speel-maeghden die haer volgen planteyt, Leydt men bereyt, al om tot u te keeren. Men leydtse voort met vroyelijcke zede, Sy gaen met vrede, in s'Conincx palayse claer Crijghen zult ghy in u Vaderen stede, Kinderen mede, sult ghy stellen haer In der gantscher Weerelt, tot Vorsten daer Ic wil eenpaer, uys Naems zijn gedachtich Van kint, tot kints kinde, daerom de schaer Des volcx danckbaer, werdt u eeuwich eendrachtich. 