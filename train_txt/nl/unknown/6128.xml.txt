 MYn ziel, o schoone creatuere, Van Godt geschapen excellent, Hoe lang sal noch ons dwaesheyt dueren Hoe lang sal dueren mijn elendt. Hoe lang sullen wy noch beminnen, Des werelts lust en ydelheyt ? Die ons betoovert onse sinnen, Om niet te dencken d'eewich leydt. Nu dan, mijn ziel, wilt eens ontwaken En wt den diepen slaep opstaen: Wilt doch na ware wijsheyt haken, En wilt haer leere nemen aen. Mijn ziel wilt doch eens overpeysen, En wilt hier neerstich acht op slaen, Waer wy geduerich henen reysen, En waer ons reyse komt van daen. Wt niet geschapen, en verloren Door Sathans list sijn wy geweest, In sonden van moeder geboren, Berooft van Godes soeten geest. Nu staet den Hemel weder open, Door Jesu Christi wonden root, Die al die tot hem comen loopen, Verlost, en helpt wt allen noot. Die hier zijn vrienden op der aerden, Beproeft in druck, en lijden swaer, En daer en tegen, hooch van weerden, Een wijn vol troost, so schenckt hy haer. Een troost, die niemant hier kan geven Hoe rijck, hoe eel, hoe schoon hy zy, Al wat hier is, 't sal ons begeven, Ten mach ons niet lang maken bly. Veel dienaers, die mijn Vader loven, Worden versaet met Hemels broot, En ghy, mijn ziel, van hem verschoven, Sout sterven hier van hongers noot. Sullen wy dan heel zijn verstooten, Verschoven, wt ons Vaders huys ? Sal my de deur dan zijn gesloten, O Godt, dit waer te grooten kruys. Neen, neen, ick wil my tot hem keeren En haesten, eer het wordt te laet, Ick wil my voor hem gaen verneeren, Sijn Cruys aenveerden metter daet. Prins, Heer, Godt Vader zijt genadich Ontfermt u over mijn verdriet, Al ben ick sondich, en misdadich, Ick bid verstoot my daerom niet. 