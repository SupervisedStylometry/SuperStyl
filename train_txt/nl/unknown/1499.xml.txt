 SVllen wy aldus stille staen Dat kan geen vreught voort bringhen, Hey laet ons altijt omme gaen Al sal't niet konstigh zijn ghedaen Nochtans sal ick voor singhen. Een Meysken dat seer soetjens singht Hout mijn jonck hert bevanghen, Mijn hert van vreughde my ontspringht Als sy my eens lieflijck toewinckt Soo blijf ick haer ghevangen. Sy lacht soo soet 't sal nu wel zijn Sy sal mijn jammer blusschen, Hey waerse hier de liefste mijn Soo sou ick vrolijck haer aenschijn Nae mijn behagen kussen. Iae al die lieve langhe nacht Sou ick gheneucht vermeeren, En soenen haer wangskens sacht Vreucht en solaes sou zijn verpacht Nae haer en mijn begeeren. Princes maeckt my eens verheught Wilt u by u Lief paren, Maer kiest voor gelt en schand' de deught Soo suldy met u Prins in vreught Door brenghen uwe jaren. 