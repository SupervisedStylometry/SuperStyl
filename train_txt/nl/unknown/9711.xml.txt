 HOe lang, o Heer der Heeren, Sult ghy my vergheten eenpaer? Hoe langhe suldy keeren Van my u lieflijck aenschijn klaer? Hoe langhe sal ick sorgh en vaer Noch in mijn Ziele draghen, Iae droefheydt in mijn herte zwaer, En met pijne verslaghen Overbrenghen mijn daghen. Hoe langhe werdt verheven Mijn vyandt over my onsoet? Siet mijn ellendigh leven, Verhoort my in mijn teghenspoet, Heere mijn Godt my bystant doet, D'ooghen mijns herten doorgronden Wilt my soo klaer verlichten vroet, Dat ick te gheenen stonden Slaep inden doot der zonden. Latet daer toe niet komen, O Heere, dat mynen vyandt Hem niet en gae beromen Hoe dat hy machtigh triumphant Heeft over my de overhandt, En laet my niet beweghen Van den grondt, noch vallen int zant, Op dat die my zijn teghen Daer in gheen vreucht en pleghen. Maer o Prince weldadigh, Mijn hope, troost my, om dat ghy Soo goet zijt en ghenadigh, Mijn herte verheught hem daer by, Dat ghy soo mild' en gheren vry V hulpe wilt bewysen, Ick wil den Heere, die aen my Weldoet, met verjolysen Singhen en hooghe prysen. 