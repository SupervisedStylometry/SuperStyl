 SIel vol van Liefde, naer den stal u spoeyt aenschout den Hemel die daer Honinck vloeydt, Ontfanght, ontfanght, hem in u herte goet, Het is den cleynen lieven Iesus soet. Ghelijck de Son, de wereldt gheeft haer licht, Soo oock voorstraelt, ons met soet ghesicht, Het kind, het kindt, dat is dat Heylich vier Dat ons verbranden wilt op sijn manier. Waer sijt ghy sondaer en weest niet vermijdt Hy compt u soecken daerom weest verblijdt, Compt siet, compt siet, hy is den Medecijn Die haest ghenesen can u groote pijn. Siet hier den Vrede die de Liefde paeyt, Siet hier den minnaer die het hert versaeyt, Compt siet, compt siet, het suyver Christelijn, Dat daer vernielt al dat, wat schijnt te sijn. Looft oock de Maghet die hem heeft ghebaert Prijst oock den voester Heer die haer bewaert, T'is veel, t'is veel, dat Godt den grooten al, Gheboren wordt in eenen cleynen stal. 