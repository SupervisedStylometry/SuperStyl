 ‘Ick wil te lande wt rijden’ sprack daer den Ouden Grijs, ‘wie sal my nu ten tijden die paden maken wijs? Die wech valt my soo swaren, die ick sal moeten gaen; het is by na ses jaren, doe quam ick daer van daen.’ - ‘Wilt ghy nu weder na Spaengien,’ sprack daer een cardinael, ‘soo coemt die Prins van Oraengien en maect ons papen cael; is nu die cruyne gheschoren, men scheert ons dan theel hooft; laet ghy ons nu verloren? Dat had ick noyt ghelooft. - ‘Wilt ghy u noch verschoonen en dencken ghy hebt al recht? Daelders en gouden croonen die waren my toe ghesecht, ducaten root van golden, en angelotten schoon, om mijn knechten te besolden, het Neerlandt sou zijn mijn loon.’ - ‘Hoe souden wyt anders maken? Wy betaelden u Spangiaerts met munt, ons Duytschen met grof laken, of wat haer wort ghegunt, en dat op die condicy, dat ghy soudt hebben ghebracht die Spaensche Inquysicy in hare volle cracht.’ - ‘Wat soude ick die in voeren, dat spel dat liep te hooch, de spraeck quam onder die boeren, dat u dinghen niet en dooch; het vaghevier sy wt pissen, sy houdent voor een ranck, bedevaert en sielmissen werpen sy achter de banck.’ - ‘Om dat wy sulcks wel wisten, daerom en spaerden wy gheenen cost, ons renten wy daghelicks misten, wy sonden na u eenen post; al waert ghy thuys ghebleven daer waer niet veel versuymt, wy sullen doch worden verdreven; och, hadden wy tghelt versluymt.’ - ‘Verdrijft u de Prins van Oraengien, veriaecht hy u op dit pas, soo treckt met my na Spaengien, ick schenck u elck een kas: de eene van sinte Cornelis, de ander van sinte Krijn, de derde loopt met Melis, de vierde met Valentijn.’ - ‘Tis best dat ghy noch iocket ende houdt met ons uwen spot, nu ghy ons tghelt ontlocket ende slepet in uwen pot, daer mede ghy soudt verstercken het heylighe Roomsche Rijck, den dienst der heyligher Kercken, ons missen alle ghelijck.’ - ‘Een doctor quam my verrassen op alder sielen nacht, mijn cruyden waren ghewassen sy quamen in haer cracht; wie gheen pardoen woude coopen, die meynde ick te vertreen; dat water quam met hoopen, mijne cruyden dreven heen.’ 