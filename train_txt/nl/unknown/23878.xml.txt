 GEnade soet, Bermherticheyt en vrede, Uan Godt seer goedt, De Uader vol waerhede, En van Christo onsen Heere vailiant, Sy v o vrinden aen elcken cant, Jn Waterlant, Tot heyl gheplant, Jn Christo Jesu onsen Heylant. Urinden eerbaer, U beroepinghe heylich, Wilt nemen waer Jn desen tijt onveylich Uan alle zijden naket v den strijdt Des wapent v wie dat ghy syt Tis quade tijt Rust v met vlydt Ghy die Christum Jesum belydt. Elck een neemt acht Op tsuyver Woort des Heeren Dat wel betracht, En laet in v vermeeren, Jn Christo uwen herder goedt, Gelijck leuende rancken vroedt, Tot duecht v spoedt, Ureucht ouervloedt, Brengt voort ten prijse des Heeren soet. Jn wijsheyt groyt, En in Gods kennis reene, Jn lieffden bloyt, Gestadich al gemeene, Want lieffde is so Christus seyt, Een kenteeken der Christenheyt, Jn liefd arbeyt, Daer van niet scheyt Der lieffden werken altijt wtbreyt. Hout vrede reijn. Daer in leeft en wilt wandelen Draecht int ghemeijn. Met wijssheyt deen den andren Twist niet om saken cleen en licht Noch ock malcandren niet en richt Soeckt wat hier sticht Al v gesicht Laet naeder lieffden hebben ghewicht. Twist en partij Wilt vlieden talle tijden Oock secterij En schueringhe vermijden Deylt niet, Christus heylich Lichaem, Sijn ledekens, wilt laten tzaem, Rechtet niet aen, Wat dint, tot blaem, En oneer, van des Heeren naem, Maer als Leden, Christi, suyuer en goedich, Leeft in vreeden, Uerdrachtsaem, en lackmoedich, Weest in v straffen, niet te snel, Christi exempel, en instel: Wilt volgen wel, Tis Godts bevel, Ghy alle die sijt, onder Jsrahel. Nedrich en cleijn, Wilt v altijt bewijsen, Oodtmoedich reijn, Wat slecht is, dat wilt prijsen, Soeckt niet wat hier groot is geacht, Christi nedricheyt, wel betracht, Hebt die met macht, Jn v gedacht, En daer van sprecket dach ende nacht. Satan seer fel, Jn dese quade dagen, Wederstaet snel, Ock alle sijn raedtslagen, Waeckt ende bidt, sonder verlaet, Nuchtren, altijt ter wachte staet, Tis Petrus raedt, Die niet versmaet, U Herder Jesus, altijt naergaet. Rijck en vruchtbaer, Jnt goede wordt beuonden, Als lichten claer, Weest lichtende, tallen standen, Met Christum Jesum sat aengedaen, Jn hem wilt leuen, ende staen, Ghy sult bequaem, De croen ontfaen, Dit schenck ick v al tot een vermaen. 