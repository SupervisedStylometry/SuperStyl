 BEwaer ons Heer, want het ghetal der vromen Vermindert seer, end' gaet gheheel te niet: Ond'r Adams stam' en is naew te becomen Een oprecht mensch' die Godes toorn' ontsiet. * Sy gaen all' omm' met leugens end' valscheden Die d'een vast gheeft den and'ren inden mont, Haer lippen zijn vol smeeckelijcke reden, Haer hert is valsch end' dobbel inden grondt. * Godt sal ghewis des' smeeckelijcke lippen Cort houwen aff, end' makens' al te schand' Hy sal te recht deess' tonghen al beclippen, Die spreken hooch met seer groot onverstant. * Ja deruen oock dus onder haer wel segghen, Mits onser tong' wy heersschen ouer all' Wy konnen doch ons' woorden fijn belegghen, Waer is diegen' die ons verheeren sal? * Maer de Heer spreect, Nu wil ick my opmaken Om d'arms volcks wil dwelc staet in vrees' end' schrick. Ouer t'gheschrey der schamel'n wil ick waken End' lossens' all' van der god'loosen strick. * Voorwaer het woort des Heeren van daer bouen, Ja louter reyn, als siluer fijn van keur, Dat wel beproeft is in een eerden houen, End' seuenmael gheloutert deur en deur. * Bewaert dan Heer dijn volc end' dyne knechten: Behoudts' altijdt vry onder dynen scherm, Voor het ghewelt der boos' end' ongherechten, Beschuts' o Godt met dynen stercken erm. * Want de godloos' aen alle hoecken sweruen End' al rontom vertreden haer opt ruym Om dat de snootst' all' hier groot' eer' verweruen, Die doch niet zijn dan enckel menschen schuym. 