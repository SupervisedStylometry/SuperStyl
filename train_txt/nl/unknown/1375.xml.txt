 EEn Meysken op een Revierken sat Soo schoon sy was, Sy sat en verbeyde haer soete lief Int groene gras. Sy sach een Scheepken comen zeylen Soo diep in Zee, Haer hertken verheuchde van binnen so seer Sy en treurde niet meer. Och Schipper seyde sy Schipper mijn Waer wilstu zijn, Ick wou dat ick waer te Lonnen aen 'tlant In die coele Wijn. Dat Meysken is in dat Scheepken getreden Fris wel ghemoet, Och Schipper ick heb den honger so groot, Hebt ghyer gheen broot. Bier en Broot heb icker ghenoech Tot dijner behoef, Een Beddeken om te slapen soete Lief Comt inden Roef, Sy seylde so menighen nacht en dach Soo diep in Zee, Tot dat sy quamen te Londen aent Lant Aen die schoone Stee. Sy zijn te Londen aent Lant ghetreden Al inde Wijn, Haer Vader en Moeder deden haer soecken Waer machse zijn. Haer Vrienden en Maghen deden haer schelden Om eenen Man, Al ben ick een Schipper sijn Vrouken gheworden, Wat leyter an. 