 ICk ben Gods woort spreeckt die wijsheyt, Ick sweve boven die aerde breyt, Ghelijcken als die swercke, Mijn tent is in die hoochte bereyt, In die wolcken is mijn sterckte. Over al ben ick hoort mijn bediedt, Ghelijck den Hemel is so wiet, So diep als die afgronden, In Zee op aerden tot aller tiet, Over al word ick bevonden. Heydenen luyden aller gront, By desen hebbe ick int ront Ghesocht om daer te woonen, Op dat ick erghens een plaetse vont, Mijn heerlijckheyt te toonen. Aller dinghen schepper sterck Die my gheschapen heeft, sijn werck, Bestelde my door sijn gracy, En seyde Iacob in Israels perck Sal zijn u habitacy. Nochtans ben ick gheschapen fijn, Voor die werelt van aenbegin, En ick sal eewich leven. En hebbe ghedient dit is mijn ghewin, In sijn hutte met beven. Nadien een sekere stede schoon, Het ick vercreghen al in Syoon, Hy heeft my willen stieren, Dat ick die heylighe stadt ydoon, Ierusalem sou regieren. En ick ben omghewortelt wel, By den volcke van Israhel, T'welck is eerlijck ghepresen, Op dat ick recht regieren sel, Gods erfdeel uytghelesen. Seer hooghe ick ook wassen con Ghelijck een Ceder op Lybanon, Ghelijck als een Cepresse, Op den gheberchte van Hermon Verstaet eens dese lesse. Ick wasse oock hoort mijnen room, Ghelijck als eenen palmboom, Al in die water plassen, Ghelijck als roosen by den stroom, Die te Iericho wassen. Als een olijfboom seer schoon, Die staet int vrye velt ten toon, Mijn vruchten overvloeye Ghelijck amandelboom of ahoroon, So stae ick oock en bloeye. Caneel en costerlijcke cruyt, Noch lieffelijcker ruyck ick uyt, Als Myrthen ten exempel, Galban Onix en myrrhen fruyt, Als Wieroock in den tempel. Oock hebbe ick ghelijck een eyck, Mijn tacken lustich uytghebreyt, Ick roock als een wijngaerde, Mijn bloeme inder eewicheyt, Seer rijcke vruchten baerde. Begheert ghy mijnder groot en cleyn, Comt herwaerts comt tot my alleyn, Versaedt u van mijn vruchten, Veel soeter dan honich zijn mijn reen, Dan honichseem mijn giften. Wie van my eet honghert met vlijt, Wie van my drinckt die dorst altijt, Wie my ghehoor wil gheven, Die comt tot schande nochter spijt, Wie my volcht die sal leven. Siet dit is des verbonts ghebodt Ghemaeckt al metten hoochsten Godt, Dit zijn die heylighe wetten, Die welcke Moyses Iacobs rodt Tot eenen schat ginck setten. Daer uyt gaet wijsheyt als een vloet, Ghelijck dat water Phison doet, Als t'groot is eenderleye, En als dat water Tygris soet, Als vloeyt al inden Meye. Euphrates als hy is op t'groost, Als die Iordane inden Oogst, So isser uytghesproten, Verstant als Nilus opghelooft In den Herfst is ontsloten. Die is gheweest in ghenen stee, Diese uyt gheleert heeft alree, Hy wort oock niet ghevonden, Haer sin is rijcker dan eenighe zee, Oock dieper dan d'afgronden. In den hof vloeyen seer bequaem, Vele beecken van mijn lichaem, Ghelijckmen t'water ledde, Te wateren door mijn hof ick raem, En begiet mijn cruyt bedde. Tot wateren heel wijt en bree, Worden mijn beecken nu alree, Aenmerckt dits mijn beden, Mijn wateren worden een groote zee, Dit zijn des wijsheyt reden. Mijn leeringhe so wijt int ront, Ghelijck den lichten morghen stont, En schijnt veer met haer stralen, Sy doet oock Prophecyen condt, Die nimmermeer en falen. Ey merckt nu toch alle ghemeyn, Dat ick niet arbeyde alleyn, Voor my maer haer ter eeren, Die met een suyver herte reyn Altijt wijsheyt begheeren. 