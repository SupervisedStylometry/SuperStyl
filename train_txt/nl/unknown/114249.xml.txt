 WIe sal my gheven Gheheel mijn leven, O Maeght, te blaecken hier In u reyn minne-vier? Die zijt schoon boven maet, Die alle quaet Van ons weirt, en ons alle goedt Door uwen Sone doet. Doet op my dalen Godts graties stralen, Die my door een nieuw licht, U brenghen in 't ghesight, U schoonheydt, daer gh' in verr' De schoonste sterr', D'edel gheesten te boven gaet, Allen u groot cieraet. Op dat magh branden, Sich meer verpanden Aen u heel mijn ghemoedt, Naest Godt die zijt mijn goet, Bewaertster van mijn hert, Troost in de smert, 'Thelsch seprent die in ons belet, Daer ghy het hooft van plet. Die u beminnen Met alle sinnen, Becomen alle deught, In Godt en u verheught, Met alle goedt den Heer Verrijckt hen seer: Want hy die al te seer bemint, Daer ghy van wort ghedient. 'k Sal noot dan rusten, Hof van wellusten, 'Ksal roepen dach en nacht Om 't vier dat ick verwacht, Om 't vier van u reyn min, Tot dat 't nem in All' mijn binnensten, dat altijdt 'tHert in u zy verblijt. All' mijn ghedachten, En all' mijn krachten Heel moeten staen ghekeert Tot u, van u verheert, Mijn tongh u loven moet, Zijn my te soet Moet u Enghelsche groetenis, Die al te weert u is. Tot dat ghenieten, Vry van verdrieten, Ick u daer boven sal Met mijnen hoochsten All, Daer ick sal u de eer, Naest Godt den Heer, Gheven van die ghewenschte vreught, Die t' allen eeuw verheught. 