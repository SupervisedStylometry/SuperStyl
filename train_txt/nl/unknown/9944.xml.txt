 H. T'Groot dagh-licht schoon des Weerelts ooghe claer, Verborghen is, t'aerdsch aenschijn swart bespannen, Met t'nachtsche cleed. uyt d'ooghen wilt dan bannen Den doodschen slaep, o Herders nu eenpaer. Des Winters nacht die coude is langh en swaer Verdrietigh vald ons Herders op den Velde Doch goe toesicht dient ons dat van t'ghetelde, Schaep-kudde wy niet een en worden quijt. Den wolf of Leeu die gaet rontom altijt En loerd met vlijt of loos hy mocht betrapen, Ons traeg en luy als die de wacht verslapen, Der schapen moord en scheynding is sijn lust. Dat niemant dan in hutt of bedd' en rust Maer laet elck voort ter wacht ghewapend commen, Ons Honden trau dat die ooc niet verstommen Want daer aen is oock veel gheleghen siet. Hebreus vriend. H. wat ist. singht ons een Lied, Op dat den tijd te minder ons verlanghe. Ghy Salomon met geest verweckschen sange V snaren soet oock paren doet accoort. Iabel brocht ons eerstmael de hutten voort Sijn broer Iubal de soet gheluydsche Vedel, En fluyt oock mede om onse sinnen edel, Verlichten in traendals doorlijden hier. Verhaelt in sang hoe t'loose valsche dier Ons voordees laes, bedroogh en dede sneven, Met loghentael en hoe sy zijn verdreven, Wt wellust soet in jammerlijck verseer. HEbreus vriendt, u droef sangigh gheclagh, Geeft my vermaec en vald my onverdrietigh Als wandel-gast die ruyschend borne vlietigh En koele schaeuw ghevonden heeft tot rust. Al meer en meer groeyd in my hoorens lust, Soo Bye nae tijm is guls om garen honigh, Nae sulcken sangh den Herders ongewonigh Verlanght mijn hert o Heber lieve vriend. Een droncxken uyt mijn vles hebdy verdient Waert Nectar soet ic sout u geeren schencken Wt mijn snapsack een beetken kaes daer t drincken, Seer wel opsmaect wil ick u schincken mild, Als dichter goed voor niemand swichten wilt Heman Calchal Ethan des Israhyten, Noch Darda oock en doen u geen verwijten, Dat ghy daerom van sangh soud sijn gestild. 