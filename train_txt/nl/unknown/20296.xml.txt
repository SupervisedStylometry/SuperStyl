 Schoonlief en mach V hert beweghen niet, Mijn swaer gheclach, En woorden vol verdriet, Och! nempt toch acht Op mijn hert vol torment, t’Is in u macht: Eenich solaes my sent. V hert certeyn Moet yser zijn of stael. Of soo ick meyn: Steenachtich hardt metael. Want waert soo niet, Ghy zout zijn ghemoveert; Door t’swaer verdriet, t’Welck mijn jonck hert torbeert. Snachts alsmen plach Te legghen in zijn rust, Soo maeckt ghewach In my t’vier ongheblust. Ick neem den ganck Naer u schoon-lief ontrent, Daer maeckt gheclanck Soo menich instrument. Die sterren claer, Die stralen vande Maen, Schijnen voorwaer Beweeght met my te staen: Maer u ghemoet Blieft altijts opstinaet, Siet wat ghy doet Schoon-lief, eert t’is te laet. 