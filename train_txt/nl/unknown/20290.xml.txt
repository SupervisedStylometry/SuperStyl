 NYmphe, die my wont met eenen schicht seer soet Eylaes waerom wilt ghy met spoet, Vluchten voor my, die leeft in druck, en pijn, Als ick derf u aenschijn. Ach ghy voert met u triumphelijck ten thoon Van mijn hert, en ghemoet de croon, En laet de rest tot roof, alsoomen siet, Van droefheyt en verdriet. Den Hemel seer beroert, verandert zijn coleur, Om u vertreck, en mijn doleur, En zijn tranen doen my swemmen voorwaer In dees woestijne swaer. Phoebus selfs verlieft op u Diana schoon, Vliedt van ons, en volcht u persoon: Soo dat dees plaets, die ghy t’samen verclaert, Blijft duyster desolaet. Maer soo u noch can beweghen druck en pijn, En u barmherticheyt diwijn: Soo troost my lief met een hoop in mijn li’en, Om u weer haest te sien. 