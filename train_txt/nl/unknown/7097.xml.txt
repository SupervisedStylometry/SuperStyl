 Waer is die dochter van Syon Ic soudese so blijde maken Ic soude haer een bootschap doen Van alsoo grooten saken. Doen men al di werelt bescreef Doen ginck die maghet sware Te Bethleem daer sij doen bleef Ende ontfinck haer kint aldaere. Een ghelas al schijnter door Ten breckt niet vander sonnen Dus heeft die maghet nae en voor Ioncfrou een kint ghewonnen. Een duysternis is ons verclaert Een licht is ons verresen Een maget heeft een kint ghebaert Dat dunckt mij wonder wesen. Nv is hij teeder ende cranck Een maghet sal hem voeden Wij moghen hem alse wel weten danck Van sijnder grooter aermoeden. Hij thoont zijn goedertierenheyt Wijlen was hij verbolghen Hij drijft soo groote ootmoedicheyt Wij en connen hem niet gheuolghen. Maria nam hem op haren schoot Sij custen aen sijnen monde Die minne die hadde sij alsoo groot Tot hem in allen stonden. O Heere loff moet v altoos zijn Wilt ons altijt gheleyden Met die waerde moeder dijn Als wij alle van hier scheyden. 