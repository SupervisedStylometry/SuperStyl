 ONse Uader in hemelrijck Die ons alle gader heet ghelijck Broeders zijn ick roep v aen En wilt dat ghebeden van ons haen, Gheeft dat niet bidt alleen mijnen mont Helpt dattet comt van herten gront. Gheheylighet worde den name dijn Dijn woort by ons helpt houden reyn Op dat wy moghen leuen heylichlijck Na dijnen name weerdelijck Behuet ons Heer voor valsche leere Dat arm verdoelt volck hem bekeere. Het come dijn rijcke tot deser tijt En duert hier nae in eewicheyt Die heylighe gheest die woon ons by Met sine ghauen menigherley Des duuels toren en groot ghewelt Heer breect voor hem dijn kerc onthelt. Dijnen wil ghesciede Heer God also gelijc Op der aerden als in hemelrijc Gheeft ons verduldicheyt in lijdens tijt Ghehoorsaem te zijn in lief en leyt Weert ende keert alle vleesch en bloet Dat teghen dijnen godlijken wille doet. Gheeft ons huden ons daghelicx broot En wat my behoeft tot lyues noot Behuet ons Heer voor onurede ende strijt Uoor siecten ende voor dieren tijt Dat wy in goede vreden staen Dat sorge ende ghiericheyt van ons gaen. Alle onse schulden vergheeft ons Heer Dat si ons niet en bedroeuen meer Als wy ooc onse schuldenaren Haer schult en feel vergheuen gheern Te dienen maect ons al bereyt In gherechtigher liefden in eenicheyt. En vuert ons Heer in versoekinghe niet Als ons die boose gheest aensiet Ter rechter oft ter slincker hant Helpt ons den stercken wederstant Int ghelooue vastende wel gherust Ende duer des heylighen gheester troost. Uan allen oeuel ons verlost Tzijn die tijt ende daghen boos Uerlost ons van die eewighe doot Ende helpt ons inder lester noot Bereyt ons Heer een salich eyndt Neempt onse siele in dynen handen. Amen dat is het worde waer Sterct onse ghelooue ommers daer Op dat wy oock niet en twijfelen daer aen Dat wy hier mede ghebeden haen Wt dijn woort inden name dijn Soo sprecken wy dat amen fijn. 