 OF ick ghehanghen conde Voor mijnen mondt een slot, En drucken op mijnen monde Eenen vasten zeghel, O Godt, Op dat ick niet en viele Door haer in zonden snel, En mijn tonghe, mijn ziele Niet en verdorue fel. O Heere Godt, O Vader, Mijns leuens toeverlaet, En laet my niet te gader Een zijn, met lasteraers quaet, Maeckt hier in s'Weerelts eruen Mijn weghen verre van daer, Dat ick niet int verderuen En moet comen met haer. O cond' ick mijn ghedachten In den toom houden voort, Castijden, ende sachten Mijn herten met Gods woort, Dat ick niet en vercierde Noch en verschoonde mijn daet, Wanneer dat ick faelgierde, Maer volghde des Heeren raet. Op datter doch gheen zonde En waer ghedaen door my, Noch dwalingh op en stonde, Noch oock veel quaets daer by: Dat ick voor mijn vyanden Niet en dorf t'ondergaen, Noch oock met grooter schanden Tot haren spot werden saen. O Vader van den lichte, Godt, Heere mijns leuens vry, Van onschamel ghesichte Wilt doch bewaren my, En alle quade lusten Keert van my t'aller tijdt, Dat mijn herte mach rusten Van alsoo fellen strijdt. Prince, bouen alle Princen alleene goet, Gheeft dat ick niet en valle In gulsicheyt onvroet, Noch in oncuysheyt mede, O Heere, seer wijdt befaemt, Behoedt my doch in vrede Voor een hert onbeschaemt. 