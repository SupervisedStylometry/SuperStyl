 SOonjen loopt niet soo henen // met eenen // dullen // kop om u te vullen // vol van menschen bloet; Maer wilt ghy smullen // in het hooghste goedt, Reyckt naer d'olyven, En wilt hier blyven, Laet al den storm des leghers dryven, Schyven // die de legher-wyven Slicken in hun hert', staen my al te dier; Laet dan den vrede-zeghen // u beweghen // hier. Moertjen, laet die gebeden // want heden // willen, wy ons lyf verspillen // voor 't ghemeyne best, Al valt ons spille // in het asch op het lest, Roemigh is 't sterven, Dat ons doet erven, (Daer alle goederen bederven) Erven // gheene aerde scherven, Maer den altydt bloeyenden Lauwerier: Laet dan den oorloghs zeghen // u beweghen // hier. Den Lauwer geeft maer blad'ren // doch nad'ren // wy den // frissen, ende blyden // oli-tack, wy sien Vlughs van hem scheyden vettigheyt, en wien Sal dit niet vermaken? Sal dit niet doen staken 't Bersten, en slinden van d'oorloghs saken? 't Kraken // van soo vele staken, Die tot de sterren hun verhieven schier: Laet dan den vrede-zeghen // u beweghen hier. Al dat ghy wilt betrachten // is 't achten // minder // dan den minsten hinder die my dryft van hier, 'k Ben hier een vinder // rechts van niet een sier; Ginder sal ick leven, Ginder sal ick zweven, Ginder sal ik, door deught ghedreven, Gheven // kennis hoe dit leven Is het roemighste van d'aerde schier, Laet dan den oorloghs zeghen // u beweghen // hier. Wel laet ghy dan u leven // beneven // 't goedtjen // dat soo menigh moedjen // heeft gekost aen my? Jae 'k treck myn voetjen // lieve Mo'er van dy, Maer om te koemen Tot 't edel roemen, Dat my sal eenen Heldt doen noemen, Bloemen // die gheen mensch kan doemen: Lieve laet dan 't weenen en ghetier, En laet dan oorloghs zeghen // u beweghen // hier. 