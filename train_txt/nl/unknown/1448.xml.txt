 VErweckt ghy edel geesten, Wilt nu vrolijck tieren, Minste met de meesten, Help ons den Mey vercieren, En des vreughts banieren, Wilt nu open doen, En om den Mey te vieren, So wilt u dapper spoen. Alle ghy Venus scholieren, Wilt herwaerts arrivieren, Ende bly met manieren, Wilt nu vreught hanteren, Ende vrolijck domineren, Met Venus Knechtkens soet, Ende jeughdelijk vyoleren, Maeckt nu een moet. Alle die metter musijcken, Wilt nu droefheyd vellen, En alle Rethorijcken, Wilt nu wat nieus op-stellen, Want Mars en can ons niet quellen Nu noch nimmermeer, Want hy met zijnen Gesellen Sijn nu in groot verseer. Al door dees peys vol minnen, Die ons nu is gegeven, Sijn alle nijdighe zinnen Oock van ons verdreven, Dus wilt al sonder sneven Altijd met zinnen wijs God die ons zondt beneden Lof geven ende prijs. En die geneughte benyen, Qualijck moetense varen, En groote fantasyen Moeten haer beswaren, Ende verde van ons verhaeren, Nu en tot aller tijt, So moghen wy aliijd baren Geneught, en oock jolijt. Prince wilt u verblyen Met den Mey int groene, Want aen alle zyen Staet zy in schoonen doene, En dat wy groeyende uyt liefden coene t'Vwer eeren hebben bestaen, Dat wilt in elck saysoene Danckelijck ontfaen. 