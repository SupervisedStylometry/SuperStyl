 VRienden loyael Die hier zijt t'eener sommen, V principael Zy een minnelijck groet: Oock t'eenemael Heet ick u wel ghecommen, Wt liberael Hert, end' jonste goet, Och t'is soo soet, broederlijck zijn vergaert Als balsem vloet Van't hooft Aarons verheuen Tot in den baert Afvloeyende ghedreuen, Die nederwaert, tot in sijn cleedt afvaert, Christus vermaert Gheeft sijn leden het leuen, End' onghespaert Sijn Gheest, natuer' end' aert. Den aert Christi, Nae sijns Vaders behaghen, Die moeten wy Deelachtich zijn ghesint, Ghelijck al hy, Iae elck die hier wil draghen Den name vry Te wesen een Gods kint: Wie my bemint, sal houden al mijn woort, Dies hy ghewint Mijns Vaders liefde crachtich, Wy sullen voort Comen, en zijn woonachtich By hem accoort, spreect de Heer ongestoort, Och soet confoort Sulck versamen warachtich, Waer toe behoort Voor al, de wedergheboort. Gheboren eerst Soo moet men zijn van bouen Nieu uyt den Gheest End' uyt dat eeuwich zaet, Den rechten keest Der Schriftueren gheloouen, Voor Godt bevreest Wandelen vroech en laet, Al in de daet, der liefden goedertier, Mijdende t'quaet, Soo sullen wy versamen Sonder dangier: Niet in ons eyghen namen, Maer met Godt hier, en eeuwich met hem schier, Godt is een vier, Een licht van grooter samen, Hert' ende nier Doorsiet desen Princier. Princier is Godt, Wijs ende goet alleene, Voor hem zijn sot S'Weerelts gheleerde mal, T'Godtloos boos rot En heeft ghemeynschap gheene Met hem: maer tot Sulcke hy spreken sal: Gaet van my al, ghy quaetdoenders subijt Maer sijn ghetal Sal hy croonen in vrede Nae desen strijdt In de Hemelsche stede, Ghebenedijt, werden sy met jolijt, Nu vrienden zijt Al willecom hier mede, Soeckt s'gheest profijt, Want, Een is noodich, altijt. 