 O Iudith, aldersterckste vrouw, Wie isser die u vrome daden, Nae rechte weerde, loven sou? Van u ghedaen door Godts ghenaden. Betulien in grooten noodt Door Holofernes was ghevallen, Want daer oock met d' aenstaende doodt Den dorst nu dreyghde seer u allen. 't Gheclagh der borgh'ren was doen groot, Waer door Ozias oock ghedreven Heeft beloeft de stadt, dies noodt, Den sesden dagh over te gheven. Aldaer hielt ghy doen uwen woon In 't sop van 't huys, weduw' ghelaten Meer als dry jaren, al te schoon, Van landt en vee rijck boven maten. Ghy vaste daer bykans 't heel jaer, En op 't teer lichaem alle daghen Wert oock van u een kleet van haer, Tot temmingh van het vleesch, ghedraghen. Ghy dan Oziam hebt doen seer Bestraft om het te kleyn betrouwen, Ghehadt dat hy had op den Heer, Om langher tijdt de plaets te houwen. En hebt u opset hem verclaert, Van uyt de Stadt u te begheven, Die, op dat sy sou zijn bewaert, Ten besten gheven wout u leven. Gh' ebt u gheciert op 't alderbest, Ghedeckt met all' u fraeitste cleeren, Maer u de schoonheydt is gheweest Verdubbelt van den Heer der heeren. Dus zijt ghy met 'nen cloecken moedt Nae 's vyandts legher toe ghetreden, Met vaste hop' op Godts behoedt, Ghewapent eerst met goei ghebeden. Voor Holofernes stracks ghebrocht, Hebt ghy in liefde hem doen branden, Die oock 't gheniet terstonts versocht Van u, die hy had in sijn handen. Doen gh' in sijn camer zijt gheleyt, En hy was droncken, met betrouwen Hebdy, met cort ghebedt bereyt, Hem in den slaep 't hooft af ghehouwen. Den selven nacht ghekeert nae 't stadt Deet ghy u Abra 't hooft me draghen, En g'hebt aen de borghers dat Ghethoont, die 't seer verheught aensaeghen. Nae uwen raet die vielen uyt, Om schrick den vyandt aen te jaghen, Die hen gheworden is tot buyt, En is met menichten verslaghen. O glorie van Ierusalem, O vreught van Israel, wy loven Den Heer in u met blyde stem, Die ghy nu claer aenschouwt daer boven. 