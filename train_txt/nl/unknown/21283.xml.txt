 ACh broeders wilt v toch wachten Al voor den deesem der Pharizeen Want sy Gods woort verachten Ende tsimpel volck verleen Tzijn niet dan valsche Propheten So ons in Mattheus staet Die der wedewen huysen dooreten Door haren valschen raet. Het zijn niet dan valsche verleyders Die de schaepkens bringhen ter doot Sy zijn der waerheyts afscheyders Door sweert, door brant, door doot In haer is niet goets beuonden So Ioannes ons doet vermaen Tzijn dieuen en moordenaers beuonden Die niet ter rechter door in gaen. Ick ben een goet herder verheuen Spreect Christus de Heere gent Ick laet voor mijn schaepkens mijn leuen Ende maeck haer mijn rijcke bekent Alle die desen herder bekennen Die moeten hem volghen fijn Om gheen torment van hem wennen Al komen wy in druck ende pijn. De Coninghen ende Princen der eerden Sijn teghen ons op ghestaen En teghen Christum vol weerden Als Dauid ons doet vermaen Ghelijck als arm slachtschapen So moeten wy zijn bereyt Al van Babels knapen Werden wy ter doot gheleyt. Den tijt is nv ghecomen Na Ioannes tuyghen claer Dat sy ons sullen verdomen God meynen te dienen voorwaer Sy sullen ons veriaghen Daer toe in banden slaen Dit sietmen van daghen te daghen Onder Gods kinders aen gaen. Broeders wilt doch wt Babel scheyden Ende volghen Christus leer Ende laet v doch niet verleyden Door valsche menschen leer So wil ick by v wonen Spreect Christus die goede Heer Tot v so wil ick haestich comen Blijft vast aen mijne leer. Alle die Christum willen volghen Moeten haer versaken fijn Ende nemen haer cruyce onuerbolghen Ende draghent tallen termijn En wilt gheen menschen vreesen So Christus ons doet vermaen Hy sal ons haest ghenesen Dus en wilt van hem niet gaen. Ureest niet die dlichaem dooden Naer Christus tuyghen claer Ist dat sy ons dit leuen ontblooden Wy verwachten een beter hier naer So laet ons vrymoedich strijden Al is het vleesch swaer belaen Christus is by ons tallen tijden Ende wil niet van ons gaen. O God Uader ende Heere O Conincklicke maiesteyt Uertroost ons nv in onsen seere Wy die nv om dijne waerheyt Seer deerlick ligghen gheuanghen Daer toe in lijden groot Haer boghen die zijn in ganghen Om ons te schieten ter doot. Die dit liedeken eerstmael dichte Ian Uis was synen naem Wt liefden wast dat hijt dichte Daer hy Thantwerpen lach gheuaen Ghesloten in yseren banden Al om de waerheyt soet God gheue hem als den vallianden Totten eynde goeden moet. 