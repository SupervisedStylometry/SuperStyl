 ADieu Clorinde mijn vrindinne, Die ick meer als mijn hert beminne! Adieu mijn liefste ick vertreck! Ick scheyd’ nu uyt mijns vaders landen! Nochtans (ghelooft my) ’t is gheen geck: ‘k Laet u mijn hert’ in echte banden. Dijn’ rooden mondt, en schoone leden, Dijn’ soet ghesicht, en goede zeden Sal ick altijdt indachtigh zijn: Laet vry des nijders tonghen praten, (Ick spot met all’ hun valsch fenijn) Het klappen sal hun weynigh baten. Hoe u de nijders meer verfoeyen, Hoe dat mijn liefde meer sal groeyen: Ick weet dat ghy onnoosel zijt: Maer ‘k wou dat sy hunn’ eyghen maghen (Soo wel als u, die wordt benijdt) En hunnen handel eens door-saghen. Sy souden flux den snater snoeren, En u, mijn lief, soo niet beroeren, Want sy de vuylste zijn van al. Maer wilt op hunnen praet niet achten: Meer suldy my zijn lief-ghetal, Hoe sy meer naer uw’ schande trachten. O valsche nijders, boose slanghen! Die soo naer achter-klap verlanghen; Ick wensche dat een gloeyend’ stael Uw’ boose tonghe magh door-booren, Dat jonn’ ick u soo menigh-mael Als ghy mijn’ Nymphe komt verstooren. Maer u, schoon maeght, soo seer verduldigh, Sal ick altijdt (soo ick ben schuldigh) Bevrijden door mijn’ tongh’ en pen’: Ick sal altijdt uw’ eer’ voor-spreken, (Want ick gheen ander lief en ken) En sal my op dijn’ nijders wreken. ‘k Bidd’ u alleen, wilt my beminnen, (Die u bemin met hert’ en sinnen) En die mijn’ ziel’ soo seer behaeght: Al moet ick somtijdts van u wesen, My efter weder-minne draeght, Clorinde maghet noyt vol-presen! 