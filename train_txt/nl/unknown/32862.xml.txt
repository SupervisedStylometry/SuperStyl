 O Godt van grooten crachten Die ons alsoo hebt bereyt Dat wy altoos souden trachten Op ons eeuwige salicheyt, V goetheyt bouen maten, En connen wy niet genoch door zien Maer v moghentheyt wy laten Met ons verstant te omvaten Dan moet door t’ghelooue gheschien. Een Godt wort ons gheboden Dat daer is ende niet meer Wy veruoyen alle afgoden En gheloouen in v o Heer Ghy zijt van eeuwicheden Gheweest sonder beghin Die onse voor vaders hebben aengebeden Door wiens naem zy wonder deden Hier gheloouen wy oock in. Wy Christenen allegader Verwachten een goeden loon En ghelouen in Godt den Vader Ende oock mede in zijnen Soon Den heilighen Geest waerachtich Dese is mede Godt, Al euen eeuwich, en almachtich Oock euen heylich, ende crachtich Die ghelouen wy zonder spot. Dese drye persoonen verheuen Sijn maer eenen Heer, Al wort elck den naem van Godt ghegeuen Nochtans gheen drye goden, dat zy veer Den Vader wort toe ghegeuen Dat hijt al gheschapen heeft Den zoon wort toe geschreuen Den verlosser al die leuen Den H. Gheest ons die heylicheyt gheeft. Wy draeghen in onse sielen dit wapen Van die heylighe Drieuuldicheyt, En zijn nae sijnen beelde gheschapen Soo hy dat seluer seyt, Onser zielen drie crachten Als Memorie, verstant, ende wille vry De Memory hoort Godt van machten, Het verstant den Soon comt betrachten Den wille O H. Gheest die geuen wy dy. Ghy Vader die alle eere moet behooren Hebt beghin noch eenich tijt En ghy Soon, zijt van v Vader gebooren Hoe wel ghy niet geschapen en zijt Maer zijt eewich een, in alle vreden By uwen Vader gheweest, Oock is van alle eeuwicheden Den derden persoon nae reden D’welck is den heylighen Gheest. Dus aenroepen wy den Vader almachtich Ende prijsen die wijsheyt vanden Soon Die goetheyt des gheests warachtich Die daer woont int s’hemels throon Maer eenen Godt verheuen, Bouen al diemen Goden noemt Al wort elck sijn werck toe gheschreuen En den naem hier af ghegheuen, Van eenen Godt onze salicheyt nochtans coemt. 