 COmt Rethorijckers wilt ontdecken Ons (v) ghedichten spelen vry En ghy Musijckers comt ter plecken Daer men wellustich quelen bly Brengt Harpen, Luyten, Velen by Om t'nieuwe Jaer met vreucht te singhen, Toont v ghereet in alle dinghen Dat doch aen v gheen scheel en zy. Janus een Godt met twee paer ooghen Die dubbelhoofdich is wel bekent, Heeft door t'ghebodt nu laten tooghen, Dat alle vryers hier ontrent Hem sullen vieren excellent, Op d'eerste dach, dat nieuwe Jare So sullen wy gheen vreuchde spare Maer zijnen dienaers zijn present. Van alle deuren op te sluyten Gheeft hyer ons een teecken van, Als wy savonts staen daer buyten Om onse Lief te spreken aen, Sal hy ons niet versteken dan, Maer laten ons by de liefste binnen, Dus willen wy zijn lof beginnen Op dat ons niet ghebreken can. Hoort wat hy ons meer heeft ghesonden Tseventich pont ghemalen meel, Boter ghenoech neemt wt de tonnen, Eyeren laet oock halen veel, Den Rijnschen Wijn wt schalen eel, Schenckt hy ons om vreucht te orbooren, Maer hy bedingt oock van te vooren, Ghy moet het lach belaten heel. De Vastelavondt comt nu loopen, T'vleesch dat heeft nu goeden tijdt, Die willen wy houwen en gaen knoopen Op datse niet en mach van hier, Want altijdt gaet de pan te vyer Soo moet men aen de Tafel leven, Daer men malcander een wafel gheven Deur ghenoechten van playsier. Prince van 't Jaer en van dees uren Schickt dat mijn Lief te deghen gaet, En dat ick haer altijdt mach bespueren, Snachts als de clocke neghen slaet, Als men tot Liefs benoeghen praet, Dat sy dan sinne crijcht in't vrijen, En datse my tot gheenen tijen In't nieuwe Jaer verleghen laet. 