 ICk ben een arme Pilgrem hier, Ick moet gaen doen mijn pilgrimage: In druck, in lijden, vol dangier Soo leyt al mijn passage. Pilgrems habijt en hooghe schoen Om reysen worden my ghegheuen: Om pilgrimagie soo te doen, Al naer het eeuwich leuen. Versleten heb ick mijn habijt, Aen’t nieu en kan ick niet gheraken, Dat is soo veel bequamen tijdt, O Heer’ wat sal ick maken? D’ander zijn voor, en ick moet naer, Ick soude gheerne noch wat beyden: De doodt maeckt my den wech soo swaer Dat my verdriet te scheyden. Met swaeren arbeyt en verdriet Ick moet de reyse gaen aenveerden: Al mijn gheklach en baet my niet, Och wat sal my ghewerden. De doodt die moet mijn leyts-man zijn Sy doet my aen soo groot verseeren: Met haer te reysen doet my pijn, Niemant kan weder keeren. De wech is nauw’ aen elcken kant, Die ick alleene moet passeren: Och in dat onbekende landt Waer sal ick gaen logeren? Den eersten nacht als ick dan sal Van deser werelt moeten scheyden, Maria met Godts vrienden al Willen my wel gheleyden. Met ‘tHeylich weerdich Sacrament, Met ‘tbroot des hemels wilt my spijsen: Op dat ick in den lesten ent In blijschap mach verrijsen. Mocht ick een soo gheluckich zijn, Dat my Godts Enghelen gheleyden, Deur desen wech voor Godts aenschijn, Ick sou te lieuer scheyden. Och Heere Godt wilt my doch nu Aensien met d’ooghen dijns ghenaden: Al mijn betrouwen staet op v, En wilt my niet versmaden. 