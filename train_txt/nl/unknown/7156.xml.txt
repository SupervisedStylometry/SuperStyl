 Uan liefden compt groot lijden Ende onder wijlen groot leyt Het minde die maghet Maria Den Godts soon wel ghemeyt Sij minde hem seer sij had hem lief Als sij hem sach in lijden Sij en conde gerusten niet Maria was in lijden Sij ginc eenen droeuen ganck Tot Iherusalem voor die poorte Die sij ontsloten vant Daer sach sij comen haers herten lief Met eenen cruyce gheladen Als een verbannen dief. Met weenentlijcken ooghen Dat sy hem aene sach O mi sprack sij eylacen Dit is den drouen dach Die van my is ghepropheteert Dat myn herte soude dorsnijden Dat wreede bitter sweert Iesus sprack o moeder Ghegroet so moet ghij zijn Dit cruyce moet ick dragen Ende lyden dese pyn Die Adams sonde heeft verdient Voor hem soo wil ick steruen Dus heb ic den mensch bemint. Nv ben ic hier alleyne Een moeder onghetroost Ick sie hem in groote pyne Den soon Godts alderhoochst Ic min hem seer ick heb hem lief Mocht ick hem helpen draghen Soo en deerde mij pyn noch grief Iesus die keerden hem omme En sprack die vroukens aen Die hem volchden rontomme En weenden menigen traen En beschreyt niet sprack hij dat lijden mijn Maer weent ouer v seluen En ouer die kinderen dijn. Maria sach haeren sone Met weenende ooghen aen Sij sach sijn lichaem schoone Al aen dat cruyce slaen Coompt sprack sij sondaers voortaen en sult Ghij niet verloren blijuen Mijn sone betaelt v schult. Ick heb hem hooren roepen Tot sijnen vader inden throon Och willet hen vergheuen Sij en weten niet wat sij doen Ontfermt v ouer der menschen schout Daer ick den doot om sterue Al aen des cruycen hout Die Enghelen songhen schoone Al inden hooghen throon Die alder bedroefste moeder Stont onder des cruycen boom Die mordenaer riep ontfermelijc O Heer wilt mijnder gedencken Als ghij comt in v rijck. Iesus verblijde hem seere Al in des mordenaers roep Hij keerde hem wederomme Met eenen saechtmoedigen moet Hij sprack o vrint sijt des wijs Ghij sult noch heden wesen Met mij int paradijs. Hij sprach tot sijn moeder Daer hij aent cruyce hinck Met weenentlijcker stemmen Och vrouwe siet hier v kint Ioannes lieue discipel mijn Siet die bedroefde moeder Want die beuele ick dij. Sijn leden begonnen te beuen Hij was seer onghedaen Die doot street teghen dat leuen Soo begonste zijn herte tontgaen Hy riep hely o vader mijn Waerom hebdy mij nv verlaeten In desen allendighen schijn. Och alle creatueren Die Godt gheschapen heeft Compt nv tot deser uren Met eenen bedroefden gheest Helpt ons beclaghen den grooten noot Die hemel ende aerde gheschapen heeft Die hanget hier naeckt ende bloot. Die hooghe Prince der heeren Iae mede die hemelsche vorst Met alsoo heescher stemmen Sprack hij o mij dorst Die soete fonteyne diet al verlaet Met edick ende galle Wert hij terstont ghelaeft. Die eenighe soon des vaders Iae mede die hooghe Godt Daer die Enghelsche scharen voor knielen Is nv den Ioden spot Sij riepen en spotten met groot ghedruys Ist dat ghij sijt Gods sone Coomt nv al van den cruys. Sijn ooghen begonsten te weynden Die minne bewees haer cracht O vader daer ghij mij om hebt ghesonden Dat heb ick v al volbracht Sijn stemme was luyde en daer toe heesch Met eenen gheneychden hoofde Gaf die sone Godts sijnen gheest. 