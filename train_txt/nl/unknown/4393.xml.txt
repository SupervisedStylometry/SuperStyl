 GHy die Godt vreest// Verbz hier sijn ghenade// In hem doch meest// Gelooft ghy cryght weldade, Wijckt van hem niet// Soo gheschiet v gheenen val// Weet dat v loon// Hier niet ydel wesen sal// vreest den Heere al// Hoopt in sijn barmhertichz// Lust sal sy hier stichten// ende v verlichten// Hebt Godt dan lief, ende vreest sijn maiesteyt. Sone aenschout// hier vry alle gheslachten En weet dat niemant ghebleuen is beschaemt, Die Godt betraut// en oock wt al sijn crachten Hier in hem hoopt ghelijck dat seer wel betaemt. Wie wert oyt gheblaemt, en verlaten onghepaeyt? Oft wie riep hem ane met trouwen vermane Die hy op aerden hier gantschelijck versmaeyt? Want in dit stuck// wort onse God beuonden Seer goedertieren, barmhertich in verdriet. In tyt van druck// vergheeft hy hier de sonden En oock beschermende hy hem minlijck biet Soo wie tot hem vliet// die wort van hier vercloeckt. Hy is een ontfermer// ende oock beschermer Hier voor den ghenen die hem in waerheyt soeckt. Wee oock voorwaer// die dobbelherte draghen Sondighe lippen en een quaet doende hant, En den sonder// die hier na sijn behaghen Ingaet twee weghen, en ombehoorlijck lant. Wee hem wiens verstant// in Godt hier niet en ghelooft, Hier duer sal ghebueren// dat hy na sal trueren En van bescherminghe hier oock sijn berooft. Wee oock den knecht// die hier het medelyden Heel heeft verloren en dat seer cleijne acht, Die den wech recht// verlaet en treet besyden En cromme weghen, meer hout in sijn ghedacht Als Godts groote macht// hem versoeckt wat wil hy doen Syt dan hier gheneghen// tot des Heeren weghen Gheensins daer teghen te segghen weest niet coen. Die hier den Heere// vreesen en beminnen In sijne woorden sy meest gheloouich sijn, Tot sijnder eere// sullense beginnen Hier te ondersoecken, dat hem behaecht seer fijn En op elck termijn// volghende hier sijne wet, Dies sy maken reijne// hert en siel ghemeijne Want seer ootmoedich soo sijnse int ghebet. Al haer bestier// dat soeckt hier Godts gheboden Lydtsamich wordt, dit woordt dickmael dan verclaert Beter ist hier// al in Godts hant gheuloden Dan in de handen van menschen, boys van aert De Heer die bewaert// hier de sijn ghestadich// wis Al sit hy seer hooghe// hy heeftse in d'ooghe Want hy de sijne altyt ghenadich// is. 