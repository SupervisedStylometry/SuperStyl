 DIe Heere is die herder mijn En my en sal ghebreken niet Hy laet my weyden sonder pijn In volder weyden sonder verdriet Sijn Godlicke gonst hy my altijt biet En maect ons door zijnen geest bequaem Sijn ooghe op ons allendighe siet O God gheheylicht sy uwen naem. Hy vermaect mijn siele door zijnen raet Om zijns selfs wille also hy seyt En leytse op die gherechtighe straet Want hy is ons gherechticheyt Door hem seluen heeft hijt ons al bereyt Dat hy uwen tempel heeft afghegaen Dus ist te recht van ons verbreyt O God gheheylicht sy uwen naem. Al wandel ick in een duyster dal So en vreese ick niet tot gheender tijt Want ghy eenen stock zijt voor mijnen val Ghy Heere eewich ghebenedijt Den hemel is v, al is hy wijt In alle die eerde en is gheen raem Dies wort te recht van ons belijt O God gheheylicht sy uwen naem. Een tafel brengdy my Heere God Teghen alle mijn vianden int openbaer Mijn herte luystert n v ghebodt Dat ghy ons schenct seer claer U goetheyt door gratie gaet ons naer Al mijn leuen dat is befaem Nemet broeders voor blijde maer O God gheheylicht sy uwen naem. Ghy princelicke broeders weest hem niet rebel In allen v wercken zijn woort aenhoort Blijft in zijn huys so doedy wel Ghelooft in hem met recht accoort Leeft rechtueerdich onghestoort En loopt niet inder briesschen baen Al hebben de sommighe zijn woort misboort O God gheheylicht sy uwen naem. 