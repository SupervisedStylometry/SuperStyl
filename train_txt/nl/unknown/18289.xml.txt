 Rosina, waer was dijn ghestalt bi coninc Paris leven? Doen hi den appel hadde in sijn ghewalt, der schoonste woude hi hem gheven. Gheloof mi vri, hadde Paris di ghesien met sinen oghen, Venus en hadde gheen prijs ontfaen, den prijs hadt ghi becomen. Ic weet, hadde Pontus, bi sijnder tijt, ghesien ene dier ghelike, Sidona die hadde breet ende wijt met haer schoonheit moeten wiken, ende ander veel meer; daer ic nu deer lief hebben u in trouwen, saert joncfrou fijn, u dienaer wil ic sijn so langhe als ic tleven mach behouen. Ic weet hadde Virgilius u ghecant eer hi hem sette tot schriven van Helena uit Grieken lant, een croon boven alle wiven, hi hadde di, veel meer dan haer die schoonheit toe ghemeten. Tis sware last, daer therte so vast door liefde wort beseten. 