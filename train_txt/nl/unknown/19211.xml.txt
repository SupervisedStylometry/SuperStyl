 CHristelijcke broeders van herten liberael Weest nv Gods woort altijt obedient Hebt malcanderen lief dat is het princepael Want liefde moet wesen van v dat fondament Soe Christus sprack in present Daer zijn Apostelen waren ontrent Hebt malcanderen lief ick beueel v dat Soo ick v lief hebbe ghehadt. Hoort wat Cristus sprac die Heer gebenedijt Vercondicht mijn woort waer dat ghy henen gaet Soo wie mijn woort al voor die menschen belijt Die sal van deser weerelt zijn ghehaet U daer niet in en verslaet Mijn gracie v bystaet Minen Uader sal v behoen En vreest voor gheen menschen misdoen. Als ghy van alle menschen zijt versmaet Lijdt in v herte daeromme gheen verdriet Die duysternisse heeft altijt dat licht ghehaet Die claerheyt des lichts can si ghedooghen niet Soomen nv daghelicx siet Dat daer alsulcx gheschiet Laet ons Godt bidden al Ick hope dat eens beteren sal. Daer om menschen wilt al tot Cristum loopen Hy is die duere diemen totten Uader gaet Sijn goddelijcke gracie en die staet altijt open Want hy ons arme sondaren niet en versmaet Hy is ons Aduocaet Daer alle onsen troost aenstaet By sinen hemelschen Uaer Dat segghe ick v voorwaer. Ick ben den wech de waerheyt ende dat leuen Niemant en comt totten Uader, ten is alleen duer my Uoor my en derfdy suchten noch oock niet beuen Want ick alleen bekenne dat herte dijn Wilt allegader comen tot my Ick ben v Medecijn Ick ghenese v sondich fenijn Al sonder wee oft sonder pijn. Christus die Heer sprack tot sinen Apostelen soet Ick sende v als schapen midden onder de woluen hier Weest voorsichtich als die serpenten vroet Ende simpel als duyuen goedertier Wacht v voor die menschen fier Sy sullen v leyden hoort dit bestier Uoor Princen en Coninghen groot En veroordeelen v totter doot. Noch sprack Christus die leeraer der rechter leer Ghedenct mijns woorts dat ick v heb verclaert Hoe dat den knecht niet beter en is dan zijn Heer Noch de discipel bouen sinen meester vermaert Hebben si my veruolcht versmaet Soo sullen si v oock weest niet veruaert Ick sal v senden minen gheest Om v te troosten alder meest. Dit heb ick tot v gesproken datghy v niet ergheren en sout Sy sullen v inden banne doende zijn Den tijt sal comen dat soo wie v doodet stout Sal meynen te doene eenen dienst den Heere fijn Maer en vreest niet op dat termijn Sy en connen v maer een corte pijn Ghedoen door haren schalcken raet Die v veruolghen seer opstinaet. Ghy cleyne schare en weest niet beureest Tis mijns Uaders behaghen v te gheuen mijn eewich rijck Ick sal v seynden den trooster den heylighen gheest Dat hy by v blyue nv ende eewichlijck Blyuet in my alle ghelijck Soo sal ick in v tot alder tijt Want sonder my en vermuecht ghy niet Te volbringhen mijn gheboden siet. O Princelijcke Godt o eewighe wijsheyt O hemelsche Uader sendt neder uwen gheest Op dat v Godlijck woort doer ons mach worden verbreyt Dat daer soo lang verbeten is gheweest Uan dat ghecroonde beest Daermen soo veel af leest Die Hoer van Babilonien fel Men kent haer treken wel. 