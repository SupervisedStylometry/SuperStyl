 O Venus jent // een zwaer torment Een groot ellent lyd' ick by desen, Ghy staet gheprent // int hert bekent, Seer excelent // lieffelijck van wesen, Wilt ghy my niet // verlaten siet Alle mijn verdriet // wat my gheschiet Sal ick achten niet schoon lief gepresen. Mocht ic van haer // schoon aenschijn claer Al sonder vaer // eens troost verwerven, Geen Gout soo swaer // coos ick voor haer Een lieffelijck paer // souden wy sterven, Alle mijn jolijt, in desen tijdt, Mijn hert verblijt // int s'werelts krijt 'Tis meer dan tijdt // sal ick troost erven. O Maechdelijck zaet // comt my te baet Eert valt te laet, wilt druck verjaghen, Soo soet ghelaet // seer delicaet, Doet Venus raet // schout nijders quaet, Ghedult tot my, die in lijden zy Soo waer ick bly // dat segh ick vry Niemant dan ghy // en derf ick clagen Princesse reyn // ghy zijt alleyn, Lief dien ick meyn // schoon bloem verheven Dat weertste greyn // zijt ghy certeyn, Int swerelts pleyn // wilt my niet begheven Gheeft my confoort, een troostelijck woort Lief rechtevoort // weest niet ghestoort Mijn beden aenhoort // en laet my leven. 