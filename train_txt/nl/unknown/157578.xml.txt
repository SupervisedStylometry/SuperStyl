 O jonghe Ieucht seer dom van sin En wulps in u ghedachten, Die dit leven met quaet begin Misbruyckt in uwe crachten, Dit doch nu met my wel verstaet: Wat smerte dat comt uyt het quaet Daer in ghy u gaet baden, Och wilt u wel beraden. Want Godt die isset al bekent Wat wy hebben bedreven, Al inde duysterheyt verblent In de daghen ons leven, Daerom wilt hertelijck met mijn Bidden der zielen Medecijn Dat hy wil zijn ghenadich Ons, ende oock weldadich. So ghy nu tot eenigher tijt V selven wilt beproeven, Ghy sult claer bevinden subijt De sond' t'ghemoets bedroeven: Waer door is ghecomen de doot, Wel eer in cleyn en oock in groot Die wy meest volghen mede: Met qua sondighe zede. Des werelts leven ende lust Dat wy met groot begheren, Hier nu soecken vol van onrust Dat doet de ziel turberen, En vervult haer met grooten strijt Door quade lust en appetijt, T'bezwaert ende baert lijden Meer dan het brengt verblijden. Het quaet dat is veel beter hier (Tot glory ende eere) Te sterven door t'versakens vier En des cruycens purgeren, (Twelck wel vermach de liefde reyn Waer door men Godt bemint alleen) Dan namaels teeuwich sterven, In der hellen te erven. Hadden wy maer nu eens ghewaecht T'sterven der quaer natueren, In plaetse dat ons wel behaecht Hier d'aertsche creatueren, Hoe gherustich vry ende bly, Soude men sijn aen allen sy Verlost sijnde van schanden, En dese aertsche banden. Prince ende princessen schoon Gheeft de moet niet verloren, Denckt Godt heeft de zwacke als soon, En de crancke vercoren Keert weer, keert weer, tis meer dan tijt Dat ghy meucht sijn in Godt verblijt, Soo sal hy u ghenaecken, En sijn Liefde doen smaecken. 