 MIjn Lief devijn // is mijn, En ick ben zijn // na dijn Lieflijck aenschijn // met pijn Verlanght my, liefste greyn: Ghelijck een hert bevonden Dorstich nae die fonteyn Ghy zijt die my van sonden, Wt ghenaden alleyn, Schoon hebt ghewasschen reyn, Ende ghemaeckt ghemeyn, Al door u bloet // u goet, V loven vroet // ick moet, Dat ghy my doet // soo soet Vloeyen u gracy pleyn. O Minnaer groot // minjoot, Soet Hemels broot // ter noot, Die vander doot // my bloot Puer hebt ghenesen al, O lief, heyligh, almachtigh, Ghy zijt die komen sal, Wilt my wesen ghedachtigh Hier in dit Aertsche dal, Leydt my op den wegh smal, Bevrijdt hier u Schaepstal, Vwen Wijngaert // bewaert, V Bruydt vermaert // verklaert, Nae uwen aert // ghevaert, Beschermt voor den val. Biedt my u handt // vailliant, Brenght my int landt // playsant, Doet my bystandt // lief, want Op u ick my verliet, Wt mijn eyghen vermoghen Ben ick ghelijck een riet, Ick soude zijn bedroghen, Waert dat ick dachte, siet, Ick ben al wat of yet, Want ick en ben doch niet Dan een broosch vat // saen mat, Om gaen den padt // ter stadt, Maer deugh' ick wat // my dat Door uwe kracht gheschiet. Mijn toost ghy zijt // altijt, Want mynen strijdt, int krijt, Sal in jolijt // subijt Veranderen all' gaer: Maer waerder gheen verrysen, Ghelijck alsser is klaer, My mochte wel afgrysen Van mijn ellende, maer O ghetrouwe Minnaer, Ick weet wel openbaer, V armen staen // ontdaen, Om my t'ontfaen, seer saen, Dus wil ick gaen // u baen, V last en is niet swaer. Tot u ick keer // o Heer, Kranck zijnde seer // en teer, Gheeft dat ick meer // u leer, Volghe sonder afwijck: Want als ick gae bedincken Die kroone magnifijck, Daer ick mede sal blincken, Die klaer Sonne ghelijck, Al in ws Vader rijck, Dan acht ick't hier al slijck, Vleeschs, lust, ghewelt // en ghelt, Dat my voor stelt // int velt, Satan den heldt // want 'tsmelt Al in een oogenblijck. O goedertier // Princier, Ghy die met vier // sult schier, Tot haer dangier // alhier Straffen die boose stranck: En legghen u vyanden Tot uwer voeten banck, Daer knerssinghe der tanden Werdt huylingh ende stanck, O lief, boet mijn verlanck, Wilt my behouden vranck Van't onbekent // torment, V exellent // en jent Aenschijn present // my went, In vreucht sonder verganck. 