 EEn Man vreemt van ghedachten Lach om te slapen cloeck, Hem droomde dat daer vochten Veel Vrouwen om de broeck, Daer quam een bende stranghe Sy waeren Grieten ghenaemt Sy maeckten met vechten langhe D ‘ander Vrouwen al beschaemt. De Callekens quaet van becken Die quamen onbeswaert Sy wilden den broeck aentrecken Dit moet elck syn verclaert, Maer de Grieten met cloecken moede Wouden teghens de Callekens slaen Sy stelden haer in orden Met haer Vendels wijt ontdaen. Als daer den slach begoste Niemant en track Rapier Elck weerde hem soo hy coste De Maykens vochten cloeck en fier, Men sach de quade Grieten D’ooghen branden in haer hoot, Sy ginghen stormen en schieten Al sonder cruyt of loot. Bettekens en Martijnkens Die vochten altemet, Vrsels en Francijnkens Doen de Vroukens ontset, Als de Grieten worden gheware Sy schenen dul en verwoet Sy dreven de Vrouwen te gare Ghelijck men een cudde Schapen doet. Daer stonden noch veel Soldaten Met haer schilt ghescheurt, Lysbetten mee ter baten, De Jannekens quamen onghetruert, Soo meenighe stoute Nele Vochten met cloecken moe De Callekens keecken vele Sy en dedender niet veel toe. Tannekens en Maghdalenen Quamen de Broeck besien De Grieten smeeten met steenen Het schenen dulle lien, De Sijnkens sonder vresen Scheurden de Broeck ontween De Grieten quamen trecken en tesen Ghelijck twee houden aen een been. Acht Vaendels Jacomynkens Quamen daer aen ghedruyst, En thien Vaendels Pierynkens Hebben daer in den hoop ghebuyst, Veel Geertkens en Lenoren Wel hondert int ghetal Elck wilde de Broeck oorbooren Maer de Grieten doodense al. Seven hondert Beyckens Waren oock seer hooch befaemt Sy quamen met haer Meykens Sinte veur open ghenaemt, Sy hadden haer vermeten De Grieten te vallen aen boort Maer de Grieten hebben haer gesmeten De Beyckens riepen moort. Sy hebben de Broeck behouwen De quade Grieten fel t’Schynt dat sy alle Vrouwen Int kyven dwinghen wel, Maer ick pryse de Grieten int vechten Want seven synder cloeck ghenoech Teghen een Vaeudel knechten Die noyt met swaerden sloech. Die dit Liedeken stelde En deeds deur gheen envye, Een Griete die hem quelde Sy was hem seer partye, Gheen argher Vrouwen die leven Dan de Grieten my verstaet, Sy souden den Duyvel doen beven Wanneer sy spreecken quaet. 