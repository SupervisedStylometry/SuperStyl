 NIet alle ghelijck//die roepen Heere Heere En sullen int rijck//der hemelen gaen na Gods leere Maer die claerlijck//minen Uader bewysen eere Sijnen wille autentijck//volbrenghen tot elcken keere Want in dien dach salder vele//roepen met luyder kele Heere Heere eersame//wy hebben in uwen name Gepropheteert//ende die duyuelen verdreuen Uan my passeert//wort haer tot antwoorde gegheuen. Die boosheyt werckt//gaet in die helsche pijne Uan my vertreckt//sal Godt segghen ten dien termijne Dus elck wel merckt//op Gods woorden deuijne En v versterckt//al metter sielen medicijne Dwelck is Cristus alleene/gelooft dees woorden reene En pijnt v haest te spoene//om oock daer na te doene Want daer en ghelt//gedoot ghebraden ghesoden Wie onghequelt//wilt zijn moet houden Gods gheboden. Dit claer beschrief//die Apostelsche scharen Hebt ghy God lief//ghi sult zijn geboden te waren Ioannes brief//can v van dien verclaren Hen naect groot grief//die inder liefden niet voort en varen Want si tot alle stonden//zijn in die doot beuonden Hierom en ghelt warachtich//niet dan tghelooue crachtich Het welcke duer//die liefde werct ten tijden Oft een nieuwe creatuer//dat ghelt bouen wet ofte besnijden. Cristus heeft claer//Nicodemus gesworen Uoorwaer voorwaer//ten si dat ghy zijt nieus herboren Ghy en sult niet daer//met alle Gods wtuercoren Comen by haer//inden hemel het is verloren Ghelooft dees worden lichte//want ten is gheen ghedichte Uan menschelijcke wijse//maer costelijcke van prijse Die met verstant//Godt selue heeft ghesproken En het hout stant//Gods woort blijft eewich onghebroken. Christus die leert//ons twoort van sinen Uader U haest bekeert//oft ghy sult vergaen alle gader Ghy wort verseert//met elcken quade misdader Oft duecht vermeert//ende ick werde v sonden ontlader Want die byle op trouwe//is nv gestelt om houwen Aen de wortel der boomen//voorwaer ten zijn gheen droomen En elck boom hier//die niet voort brengt goede vruchten Sal Godt int vier//wech werpen int eewich versuchten Dus nv ontwaect//ghy die daer ligt in slapen Niet meer en vaect//ontsprinct nv wt des doots betrapen Gods rijck naect//betert v ghy Christus knapen Die waerheyt smaeckt//volcht den herder als goede schapen Tis nv den tijt so ic wane//van slapen op te stane Na dwoort van die schriftuere//den rechter staet voor die duere Tis veel te lanck//in doots sonden gheleghen Tlaeste gheclanck//van die basuyne is nv ghesleghen. 