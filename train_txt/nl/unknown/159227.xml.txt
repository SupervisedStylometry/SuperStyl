 JAcobus seyt alsoo wy lesen wie des werelts vrient wil wesen Moet Gods vyant zijn, mispresen Wel toe siet: Of ghy sult comen naer desen Int verdriet. De wetenschap en sal niet baten, Het en leyt ooc niet aent praten Als ghy gaet Gods woort verlaten Och ghy sult, U bringen noch boven maten Inde schult. Gy weet so wel des Heeren wille, En om eenigen geschille, So wilt ghy u houden stille, Sijt dit vroet: Naer Gods woort weynich of vele Niet en doet. Christus hielt Nicodemus vooren Dat hy moste zijn herbooren, Of hy soude gaen verlooren Buyten 't Rijck Wilt ghy niet zijn stemme hooren Twort gelijck. Al is die Heere vol genade En soeckt niet u siele schade Hy en heeft geen lust tot quade Maer tot goet, Gaet niet met vleesch en bloet te rade, In 't gemoet. Syrach die gaet allegieren Al wat vleesch en bloet vercieren Dat zijn al boose manierern Wilt af staen, Laet u van Gods geest regieren Tsal wel gaen. Komt al tot my seyt de Heere En doet altijt naer mijn Leere Niemants doot ic en begeere Maer dat hy, Gantsch van herten wederkeere Hem tot my. Ghy hoort doch des Heeren stemme Weygert u niet als de slemme Dat hy hem niet en vergremme Seer verstoort Maer gelijc die schaepkens temme, Gaet so voort. Het is gewis, gy moet doch sterven Maer diet hier also verkerven Dat sy haren wech verderven So tvolck de Zullen geen vrydom verwerven Met Noe. Ghy siet de menschen trecken deure Sy en hebben oock geen keure Al vallet bitter en seure Met geclach, Ghy en weet oock tijt noch eure Vanden dach. Hout dit altijt in u gedachte Dat die Heere comt onsachte Gelijck eenen dief by nachte, So wie slaept En niet en is inde wachte, Wort betraept. Dinckt niet ick hebbe vele Jaren Eer my t' ouderdom sal bezwaren En daer op u boete sparen Tis abuys Ghy moet met Christum vergaren In zijn huys Die met hem niet en versamen Sullen haer noch moeten schamen, Als sy verstroyen in blamen Seer onweert Geschreven werden haer namen In die Eerdt. Of ghy seyt tot u verstercken Ick en doe gheen quade wercken Sal die Heere dat niet mercken Met bescheyt En aensien in dese percken Mijn traecheyt. Dit wil ic u hier op toogen Hoe dat Christum deed verdroogen Den Vijgeboom, schoon voor oogen Tis geen klucht Weynich dat de boomen doogen Sonder vrucht. Prins vreest God sonder vergeten Ende en blijft soo niet versleten, Soo sult ghy u ruste weten In u deel So seyt Godt tot den Propheten Daniel. 