 Wie is die sal wonen eenpaer, In u lieflijcke Tenten Heere? Wie sal doch verkeeren hier naer, Door u goetheyt sonder ghevaer, Op uwen heylighen berch met eere. Het sal wesen die mensch eerbaer, Die steets wel doet in allen dinghen End recht handelt int openbaer, Wiens mont dat oprecht is end waer, Ghestadelijcken sal voortbringhen. Die gheen achterclap spreeckt onvroet, Tot sijnes naestens smaet en schande Die teghen hem oock niet misdoet Noch mishandelt: maer hem behoet Voor oneeren menigherhande. Die oock den Godloosen niet en acht End daer toe eerst tot allen stonden, Hem die den Heer vreest met aendacht, Die sijn beloften heeft volbracht, Al waren oock sijn schade bevonden. Die tot woecker niet gheeft sijn ghelt End gheen gaven oyt heeft ghepresen, Om t'recht des vrouwen met ghewelt Te breecken, die so is ghestelt, Sal voorwaer ghelucksalich wesen 