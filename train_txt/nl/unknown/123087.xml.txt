 Het is goet pays, goet vrede in alle duitsche landen Sonder Thijsken vanden Schilde, Hy leit te Delder ghevanghen, Hy leit ghevanghen so swaerlick op sijn lijf. Die vrou al vanden Schilde, Sy lach op hogher tinnen, Sy sach die heren, die borghers comen binnen, Sy en sach daer Thijsken haer liefste boele niet. ‘Ghy ruiters, ghy rovers, Ghy heren van der straten, Waer hebdy Thijsken vanden Schilde ghelaten, Waer hebdy ghelaten die liefste boele mijn?’ - ‘Och vrouken vanden Schilde, Nu laet u niet verlanghen, Dat Thijsken vanden Schilde Te Delder leit ghevanghen.’ Dat vrouken vanden Schilde En woudes niet gheloven: Sy dede haer paerdeken sadelen ende tomen, Sy reedt te Delder al voor dat hoghe huis. ‘Och Thijsken vanden Schilde Dats bistu nu hier binnen, So steect uw hoofdeken al uit der hogher tinnen, Laet my aenschouwen uw fiere jonghe lijf.’ Thijsken vanden Schilde En liets hem niet verdrieten, Hy liet sijn hoofdeken ter hogher tinnen uit schieten, Hy liet haer aenschouwen sijn fiere jonghe lijf. ‘Thijsken vanden Schilde Ghy en woudt my niet gheloven, Dat ghy by daghe, by nachte soudt laten uw ruiten, uw roven, Dat ghy soudt laten uw roven ter halver middernacht.’ - ‘Ja vrouken vanden Schilde, Dat quam by uwen schulden, Dat ghy woudt draghen dat silver ende root gulden, Dat ghy woudt draghen dat rode beslaghen gout.’ - ‘Och Thijsken vanden Schilde, Haddy dat woort ghesweghen, Met silver ende rode gout haddick u op doen weghen, Dat u nu sal costen dijn fiere jonghe lijf.’ ‘Och vrouken vanden Schilde, En soude u dat niet verdrieten, Dat my die raven, die voghelen souden eten, Dat my soude eten so menich clein voghelkijn?’ - ‘Och Thijsken vanden Schilde En laet u niet verlanghen, Ick sal uw radeken met rooskens ombehanghen, Daer op sal rusten uw fiere jonghe lijf. 