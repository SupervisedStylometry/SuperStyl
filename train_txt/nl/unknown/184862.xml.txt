 DAchtelose Mensch Ghy die 't hier hebt nae wensch: Waert ghy maer wel te vreden, Hoe langh, hoe langhe doch Wilt ghy Gods goetheydt noch Ondanckbaerlijck vertreden. Siet eens den Hemel aen, Seer cierlijck proncken staen: En al sijn wonder wercken, Ist oordeel maer ghesont, Sijn gonst sult ghy terstont, Daer in tot u waert mercken. Hoort, siet, voelt, ruyckt en smaeckt Ghy al 't gheen hier vermaeckt, 't Volkomen schijnt gevonden, Hoe wel 't doch nerghens leyt: Dan daer d'onsterflijckheydt, Het sterf'lijck heel verslonden. Doen ons 't Serpent met list, Had in haer net vertist Door 't al te veel begheren, Heeft ons dees grootste Heer, Daer uyt ghereddert weer, Al door sich selfs verneren. Iae maeckt ons al ghelijck, Door sijn armoede rijck, En doet ons door het sterven, Verrijsen uyt de dood', Verheught in Abrams schoot, Het Eeuwigh leven erven. Of ick doch het ghetal, Van Godts weldaden al, By een hier wilde stellen, Ick sou het gulle sand', Dat daer stuyft langhs de strand, Veel eerder konnen tellen. 