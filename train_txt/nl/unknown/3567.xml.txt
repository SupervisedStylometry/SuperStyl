 MOet ick dan door dit zwaer lijden Eynden mijnen tijt voorwaer Sult ghy Lief my niet verblyden Door u soete tong eenpaer Soudy derven schoon jonckvrouvve My dus Fel Heel verlaten inden rouwe Twaer niet wel. Heb ick niet altoos voor desen V gheeert int Hollants crijt Waerom wort dan nu bewesen Dat ghy wederspannich zijt Want ick sochter tallen daghen Seer ydoon Door reyn Lieffde te behaghen V persoon. Comt Cupido nu ten stonden Met u fellen booch en pijl Wilt in Lieffden mede wonden Haer die wesen wil subtijl Op dat sy dan sy een loonder Mijns verdriet Want ter werelt doch gheen schoonder Weet ick niet. Eeuwich sal sy loff ontfanghen Deur haer helder claer aenschijn Dwelck alleen my doet verlanghen Na den rechten Medecijn Die sy selver nu met eenen Haest can zijn En my Minnaer dan verleenen Vreucht voor pijn. Ghy als crachtich Godt der Minnen Helpt my doch uyt desen strijt Laet my dan d'oorsaeck bekinnen Vant vafeur op desen tijt So sal ick u weerdich prijsen Met verhael En oock altoos eer bewijsen Principael. Eel Princesse hooch verheven Schoonste peerle boven schoon V Lieff weerdich jonghe leven Iont my doch tot eenen loon Tgheen ghy Lieffgen my gaet jonnen Met begheer Sal ick wedergheven connen Thienmael meer. 