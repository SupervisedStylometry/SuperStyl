 O Hoogh ghesternde wooningh, Verciert u blaeuw' ghewelf met witte wolcken: Want siet der engelen Coningh, Comt ond'r u wonen, by ons aerdtsche volcken: Tot Bethlehem, Soo als van hem Gheseyt is, in voor-tijen. Dus laet ons singhen, En Gheest'lijck vrolijck springen, Met verblijen. Het is een kint ootmoedich, Op hoy geleyt, in doeckjes arm ghewonden, Met stroo ghedeckt, weemoedich. Om aen te sien, en dat om onse sonden. Doch liefdens cracht, Heeft hem ghebracht, Dat hy dus wilde komen: Dus laet ons henen Gaen, sonder meer te weenen, Of te schromen. Een wonderlijcke mare. Is dit o Israel om aen te hooren: Een Maecht een Soon te baren, En Godt wort selver inden tijdt gheboren. Dat noyt en was, Soo lang' het glas Des tijdts heeft door geloopen, Komt nu ghebeuren, Waer door de hemels deuren, Weer gaen open. Dus Iuda wilt niet suchten, Want het verwachte woort is vleesch geworden Dat Sathan sal doen vluchten, Van ons, dus wilt u blijtschaps kleed'ren gorden, En vreuchdich gaet, Met soet ghelaet, Wat buyten Beth'lems wallingh Tot ghy een kinde, Sult by twee Beesjes vinden, In een stallingh. Daer leyt hy als behoeder, Van onse siele, op de koude aerde. En sijn beminde Moeder, Salmen daer vinden, die hem voor ons baerde. Noch salmen daer, Een groote schaer Van Eng'len sien heen swerven, Die met veel wenschen, Vast singhen, dat wy menschen Vreed beerven. Glori sy u van Gode, In't alderhooghst, wiens soon ons is gegeven: Die ons komt al'gaer nooden, Tot sijn gheboort' om ons weer te doen leven, Op dat ons siel, Wt het ghekriel Van Satans strick mach rusten, Dat elck als Herder, De deucht mach soecken verder, Met goe lusten. 