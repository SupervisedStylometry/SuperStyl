 Mijn God, mijn God waerom hebdy my toch Dus verlaten? ende vervremt u noch Van mijn hulpe suchten en claghen och D'welck ick u dede? Eylaes daegh'lics roup' ic tot u ooc mede! Maer ghy en verandwort niet op mijn bede Al en heeft rust' alsoo in my gheen stede Den gh'eelen nacht. Nochtans zidi dat helighe gheacht VVonende onder t'Israëlsche gheslacht' Daer ghy wild datmen u met alder macht Zal exalteren. Men heeft ons voorvaders zonder cesseren Haer hope zien altijd vp u fonderen Die ghy daer omme wildet preserueren Van al t'dangier. Zi riepen tot u God med moede fier En ontvloden alzoo sviands bestier Zonder eenighsins bescaemt te zijne hier Deur t'vast betrauwen. Maer ic en ben voor gheen meinsche te hauwen Bet worme ghelijck' in alder vauwen: Ia ben den dreck van mannen ende vrauwen, En svolcx versmaen. VVant al die my aldus zien staen en gaen Verachten ende bespotten my zaen Schuddende haer hooft altijd, als vanden quaen Heb ic beseuen. Zi zegghen: hy heeft zijn zaeck' op ghegheuen Zijn God die hy heeft zo hooghe verheuen: Maer bemind hy hem al zoo bouen schreuen Verlos' hem dan. Nochtans zidi Heer' (als ic mercken kan) Die my bewaerde van als ic beghan Te sooghen mijns Moeders burst, troct my van Des buucx bezwaeren. Ic was ghegheuen in u goed bewaeren Van de baermoeder, en ooc voor het baeren Oft vā mijns Moeders buuc (moet ic verclaeren) Mijn God ghy zijt. En vervremdt u van my niet dan gheen tijd, VVant nu naect aest den alder meesten strijd Daer en is niemand die my tot bevrijd Magh' hulpigh wesen. Veel als ionghe kaluers my teghen rezen, En vette ossen van Basan vutghelezen Hebben my van allen kanten in desen Nau ommestelt. Zi hebben haer muul gh'opent med gheweld Ieghens my ghelijck een Leeu in het veld Die om roof wt gaed briest en elcken queld Ic ben besweken, Ghelijc water, en al mijn beenders weken: En zoomen twas zied in de hitte leken Zoo smelt mijn herte deur al zulck versteken Int inghewand. Mijn cracht is zoomē een drooch vat oyt vād, Mijn tonghe cleeft an mijnder kaken kant, Gh'ebt my ghesteld om in het staeruens bant Dus te gheraken. VVant d'hondē om rijnghdē my, en moest smakē Den anstoot der boosen hoop in dees zaken, Die my mijn handen en voeten deur staken Med lijden groot. Ic zau wel tellen alle mijn beenders bloot Dus mismaect zaeghen my dees nijders snoot Lootten op mijn rocxkin, en zonder nood Deelden mijn cleeren. wild di niet vervremden Heer' der Heeren Die mijn sterckte zijd, wild niet van my keeren: Maer aest u my t'helpen wt het verzeeren Mijn ziell' behoett. 