 LIcht vanden Echten staet, Die blinckt nu seer daer boven, Chrijch-slieden spieghel, laet My u, Gummare, loven, Ghedooght dat ick met vreught Verhef u seltsaem deught. Vermaert gh' in uwen tijdt, Van edel bloedt gheboren, Van 't landt van Ryen Zijt Tot over-hooft verkoren. Waer gh' in, van deught seer rijck, Gheleeft hebt heylichlijck. Doen ghy, om Godt, meer wout In suyverheydt daer leven, Zijdy by dwanck ghetrouwt, Reyn nae den wil ghebleven, Heel onghelijck ghepaert Met een' seer boos van aerdt. Die, doen ghy langh wegh bleeft, Tirannich boven maten Op 't veldt in ploeghen heeft Ghespannen d' ondersaten/ En jammerlijck doen slaen, En alle leet ghedaen. Die ghy, weder ghekeert, Verlost hebt van hun smerten, Met u tafel vereert, En bly ghemaect van herten, Hen als 'nen Vader soet Doen gheven weer hun goedt. 'Nen boom ghehouwen af Hebdy weer aen doen wassen, Doen veel quaey woorden gaf, En teghen u bleef bassen Den boer, die hy ghinck aen, Al moght hy zijn voldaen. 'Nen Enghel, gh' openbaert In een wit duyfkens wesen, Heeft u Godts wil verclaert, Een plaets u aenghewesen, Waer van u was ghesint Den Heer te zijn ghedient. Dat van u opgherecht Een bidt-plaets daer moest worden: Daer hebdy u oprecht Tot alle deught gaen porden, In d' eyghen ooghen kleyn Met Godt gheheel ghemeyn. Met uwen stock hebdy Een claer fonteyn doen springhen, Waer med' u wercklie bly, Die, door u vrouw, verginghen Van dorst in uwen Ooghst, Ghelaeft zijn en ghetroost. Self nu gheniett' in vreught De Beke van vvellusten, Maer, die nu veel vermeught Doet ons in Godt oock rusten, Drincken, dit leven mu, Eens uyt die Beeck met u. 