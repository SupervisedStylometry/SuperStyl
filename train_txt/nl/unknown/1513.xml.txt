 MEt gantscher droever herten Klaegh ick mijn lijden groot, Ick ly droefheyt en smerten Van rouwe blijf ick doot, Om dat ghy Lief ghepresen V ooghen van my went, Ghy die my kont ghenesen Moet van u zijn absent. Wy plagen met vreught lustigh Als Venus kinderen doen Ons tijdt te quisten rustigh Buyten al in dat groen, Daer ginghen wy vermeyen Als Liefkens hant aen hant, Ick dacht geensins te scheyen Van u reyn fleur playsant. d' Oorsaeck kan ick niet weten Waerom dat dit gheschiet, Ick pleegh u Lief te heeten, En nu acht ghy my niet, Dan het sal eens omkeeren Al doet ghy my ontrou, Want men vint meer met eeren Dan u schoone Kerssou. Adieu Princesse schoone Die my lijden aendoet, Ick acht u niet een boone Als het dus wesen moet, Wilt voort u begeert blussen Met hem die my besint, Ick sal mijn lief eens kussen Die my meerder bemint. 