 God groet u, coninghinne, Maria soet gheluit, ghij sijt een vat vol minnen altoos ghebenedijt; o weerde bruut der weelden, u lof is ewich lanc, fonteine des ewighen levens, schenket ons der minnen dranc. God groet u, alreclaerste die ic aenschouwen mach; Maria onse bewaerster, si is een ewich dach vol schoonheit sonder verdrieten, vol alre doochden groot. Och mocht ic haer ghenieten, die edele rose root. God groet u, merghensterren, o spieghel sonder smit, o schoonheit sonder meren, o lelie onbesmit; Maria edele sonne, ic mach u gheven prijs, ghi sijt een suver blomme, een rose des paradijs. God groet u, suver maghet, o peerle der joncfrouwen schoon; ghi schijnt ghelijc der sonnen al in des hemels troon; daer is si uutvercoren een spieghel al volmaect, als een vercierde rose, och, moeder ende maecht. God groet u, suver maghet, o soete medecijn, och dach die ewich daghet, hoe gheerne waer ic bi di; en wilt mi niet vergheten wel edel honichroot, als mi mijn herte sal breken al in der uren der doot. 