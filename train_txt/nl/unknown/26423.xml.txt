 SVsters inden Heere Weest wel ghemoet Strijdt vroom voor Christus leere Sy is seer soet Wie daer na doet Sal met hem domineren Ende triumpheren In zijn eeuwighe goet. En wilt gheen ghehoor gheuen Tlistich Serpent Noch voor zijn dreyghen beuen Maer tot den ent V sinnen went Om met Christo te strijden Ende ghewelt te lijden So blijft ghy ongheschent. Al die viantschap voeren Met Godes zaet Teghen het zaet der hoeren Fenijnich quaet Volghen Godts raet En in Christum gheloouen Sullen de macht beroouen Der werelt opstinaet. Want haren Coninck machtich Voor henlien strijt Weest zijns altijt ghedachtich In hem verblijt Tot gheender tijt Sal hy de zijne laten Maer comen haer te baten Wel hem die met hem lijdt. Alle die met hem lijden Druck en ghewelt Sullen met hem verblijden En houden tvelt Sijn leuen stelt Hy voor sulcke te pande En maeckt voor haer te schande Tserpent, als een vroom helt. Al bijtet in de hielen Ten schaet al niet De gherechtighe sielen Die door verdriet Aflegghen siet Het vleesch hier op der eerden Want tLam houtse van weerden Om singhen tnieuwe liet. Hoe souden sy ghebeuen Oft zijn beureest Al die in Christo leuen Door zijnen gheest Die voor haer tbeest Selue dal ouerwinnen Al heuet cloecke sinnen Verliesen salt zijn feest. En al zijn loose clercken Hooghe befaemt Hoe listich dat sy wercken Sullen beschaemt Ende gheblaemt Int eynde moeten wesen Want Godt die blijft ghepresen In die met hem versaemt. Maer al die van hem wijcken Door vreese groot Die sullen al beswijcken En worden bloot Comen in noot In druck ende verseeren Na de woorden des Heeren Dwelck is de tweede doot. Och costen dat gheuroeden Die vreesen seer Sy souden haer wel spoeden Om met den Heer En met zijn leer Henlieden te vereenen Vreesen druck noch vercleenen Maer gheuen Godt zijn eer. Hier mede wil ick enden Dit cleyn vermaen Och vrome Christen benden Weest niet belaen Vroom wilt doch staen In druck ende benouwen Sonder te verflouwen De croon sult ghy ontfaen. 