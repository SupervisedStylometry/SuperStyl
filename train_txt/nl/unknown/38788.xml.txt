 DIe sijn ghemoet bly sal verheven, die moet vry sijn van al 'taencleven (Door liefd' sijnde ghedreven) Godt leven. Hy comt seer selden tot ghenoeghen, die hem na Gods wil niet can voeghen Maer sal altoos met wroeghen Sijn aerdt gaen ploeghen. Die altijdt ploeght, can selden saeyen, Veel min hier vruchten van veerbaeyen, Die hy met vreughd soud maeyen, Reyn in Gods waeyen. De weyde om in te spanteren, Dat is 'tschoone leven ons Heeren, Dat men door diep verneren Hier kennen leeren. Een schoone troost tot allen tijen, In strijdt te gaen tot Iesus lijen, Setten d'opval besijen Met groot verblijen. Die rust wil vinden t'elcker steden, Ghelijck Gods lief-hebbers deden, Die moet van sinlijckheden Hem eerst ontcleden. Hy moet sterven de Creatueren, De weerelt quaet met al haer cueren, De lusten der natueren, Die nae doen trueren. Princen seer licht saldie hier sterven, Die eerst sijn quade wil can derven, Hy sal oock in Gods erven Glory verwerven. 