 Had ick eenen getrouwen bode en die waer hoghe van prise, ick souden seynden in mijns vaders lant; mi en lust hier niet langher te bliven. Ick heb gheleeft so menigen dach in also groter qualen, ic sou so gaerne ontbonden sijn, woude my mijn vader thuyswaert halen! Als ic de werelt wel oversie, so wort mijn herte so bange, want ick so menighen verborghen strick sie al voer mijn ooghen hanghen. Ten is voerwaer gheen wonder groot, al wort mijn hertken dickwils banghe; daer wort soe menighe duechdelijck met desen stricken ghevanghen. Al had mi al dese werelt lief met herten wtvercoren, had ick Ihesum in mijn herte niet, so waert toch altemael verloren. Als ic dese werelt al oversie, so en vinde ik nergens ruste; waer ic mi keere oft wende, sie, ic ligghe in swaren suchten. Ic wil gaen al de werelt loos met haren stricken laten varen, ende seynden eenen trouwen bode tot God minen hemelscen vader. Als hi mijn druckelike stemme hoort in sinen ooren luyden, hi heeft mi so herteliken lief, hi sal mi wel haest verbliden. Die bode liep seer haestelijc tot God haren hemelscen vader, hi badt hem also vriendelijck, dat hi sijn kint woude thuyswaerts halen. ‘Segt minen kinde seer haestelijc, si moet een luttel verbeyden; mijn sone heefter op aertrijck so veel om haer gheleden. ‘Hy heeft haer costelijck hemels broot tot haren troost ghelaten; nochtans en was si niet te vreden, si en wilde noch hoogher dingen smaken. ‘Segt haer, si moet de herde noot der bitter dood ierst craken, eer si die kerne der soeticheyt van mijnre godheyt mach smaken. ‘Segt haer, de bruloft is al bereet, dat broot dat is ghebacken, die croon die ooc seer blinckende steet, den wijn, die salmen tappen. ‘Die camer daer si in wonen sal, die is so lieflijck den ooghen; daer sal si sien, dat Paulus sach doen hi was op ghetogen. ‘Hier mede troost mi mijn beminde bruyt, ende segt haer, dat si op mi wil dincken; ick wil altoos haer stierman sijn als haer haer scipken wil ontsincken.’ Die ons dit liedeken eerstwerf sanc, met swaren druck is hi bevanghen; om te comen daermen heer Iesum siet, daer na staet al sijn verlangen. 