 Geen blijdschap, vreuchde noch jolijt Laet ons hebben in onsen tijt, Hier in des Weerelts wesen, T’is niet van Godt ghebenedijt, Maer wordt ghebruyckt tot sijnen spijt, T’moet vergaen, swoo wy lesen, Wilt dit betrachten // in u ghedachten Met beven en vresen. Rechtmen t’gemoet in s’weerelts pleyn Gods vyandt wordt nieu, dats certeyn, Overspelich beseven Zijnde voor den Heere onreyn, Der zielen Bruydegom alleyn: Al die nae het vleesch leven, Gierich, hooghmoedich, Vol overvloedich Ter Weerelt verheven. Tweede bedencken is dit let, Dat de schoon Ziele wordt besmet Door t’Weereltsche hantieren, Die peck aenroert, bevleckt daer met, Blijft in de Weerelt niet beset, Climt op s’Weerelts manieren, En houdese onder, Elck een bysonder, Wilt den moedt bestieren. Gheensins en wilt vergheten fijn Het valsch bedroch, in schoonen schijn Der Weerelt, int aenschouwen, Haer gunst en schoonheyt ijdel zijn, Wie met haer lacht, heeft naemaels pijn, T’is quaet op haer betrouwen, Haer stricken hanghen Om ons te vanghen Int eeuwich benouwen En vergancklijck is haren stant, Met haren lusten, nu playsant, Waer zijnse al ghevaren? Waer is haer lachen by der hant, Haer roem en glory, hier int lant, Die hier wellustich waren? Wormen en assen Nu uyt haer wassen, Snel vergaen ons Iaren. Neerstich bemerckt oock, en aensiet Hoe s’Weerelts blijschap met verdriet Vermenght is, int bedrijven, D’eynde der vreuchd’ droefheyt aenbiet, T’hert’ smert’, het lachen leyt beriet Nae Salomons beschrijven Moest al sijn vreuchde, En sijn gheneuchde Ydel jammer blijven. Iae elck een te betrachten heeft, Wat loon dat doch dees Weerelt gheeft, Sy en laet niet med’ draghen, Haer dienaers loont sy onbeleeft, Naeckt en bloot elck daer henen sweeft, Dit doet David ghewaghen, T’vergaet te samen Sy en haer namen, Sonder nae te vraghen. Als dese saken zijn betracht, Moet men ten laetsten hebben acht Op d’eeuwighe verdoemen, Snel waren sy, heel onbedacht, En worden in de Hel ghebracht, Dees vreuchd’ wordt haer ontnomen In s’vyandts banden, Wt sijnen handen Sy niet en ontcomen. Nu wy dit sien met ooghen claer, Soo laet ons neerstich nemen waer, T’Hemelsche te beminnen, Soecken wat boven is aldaer By onsen Godt en lieven Vaer, Nemen in ons versinnen Sijn welbehaghen, Al onse daghen, Vroech by tijdt beginnen. Soo voort volherden tot den endt Int gheloof, hop’ en liefde jent, Die eeuwich blijft waerachtich: O Godt, dit in ons herte prent, Door uwen Soon en Gheest present Volbringht het in ons crachtich, O lieve Heere, Tot ws Naems eere, Maeckt ons daer toe machtich. Dochters en sonen men ghebaert, In Christo te samen vergaert, Ick groet u al te samen Wt rechter broederlijcker aerdt, Int hert’ bemint, my lief en waerdt: Iae ghy alle met namen Godt gheeft u vrede In elcke stede T’sijner eeren, Amen. 