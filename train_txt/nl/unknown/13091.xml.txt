 IEsu ghekruysten Heere Aen 'tCruys besuert de doodt, Wilt sterckheyt doch vermeere By ons in alle noodt, Wilt onser doch ontfermen Door 'tCruys ghebenedijdt, O Godt, komt ons beschermen In dees' benauden tijdt. Wat wercken wy ghenaecken, Eten, oft' drincken wy 'Teecken des Cruys wy maecken, Maeckt daer door ons doch vry, By daeghen, en by nachten, Op straten, en in huys, Van alle quae ghedachten, een schildt sy ons u Cruys. In 'tCruys op alle tijden Ist dat wy naer u Leer, Iesum met vreughd' belijden Onsen ghekruysten Heer, Hier door leeren wy verjaeghen Des Duyvels gansch ghebroedt, Jae, daer door oock verdraeghen Quaedt datmen ons aen doet. Door 'tCruys gaen wy mee toonen, Dat ghy Drievuldich sijt, Een Godt, in drie Persoonen, Een Godt, wort soo belijdt: Persoonen drie mitsgaders Bewijstmen onbeteest In 'tWoordt: de Naem des Vaders, Des Soons, des Heylich' Geest. Van 'tvoorhooft wy eerst trecken Tot op de borst ons handt; Waer door wy ons verwecken, Om te sien met verstandt, Hoe dat ghy Godt den Soone Mensch wert, en blijft mee Godt, En quaemt uyt 'sHemels Throone In 'tMaeghdelijcke slot. Twee vinghers, twee natueren In u te thoonen zijn, Ons handt wy dan verrueren Van d'eene schouder fijn, Tot op de rechter zijde: Want ghy 'tverdoemt gheslacht, Tot de ghebenedijde Plaets, selver hebt ghebracht. U sy lof, Godt verheven Die ons dus hebt ghesocht, Jae door u doodt, en leven Aen 'tkruys seer dier ghekocht. 'tMoet verre van ons wesen Te soecken eer, oft' prijs, Dan in u Cruys ghepresen, Al achtmen ons onwijs. 