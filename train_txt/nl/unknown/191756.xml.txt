 ONse God ende Heer seer hooch ghepresen Hoe heerlijc moet doch uwen name wesen Over d'aertrijc streckt u heerlijcheyt schoon, Ja wijder dan daer gaet des hemels troon. Men siet alsins uwer kracht veel ghetuyghen, Selfs in den mont der kinderen die suyghen Daer door maeckt gy tot niet ende beschamet V vyanden, door u kracht seer vernaemt. Maer als ic wil aensien ende bemercken De Hemelen, Heer uwer handen wercken De Sterren, de mane die ghy door 't woort Maeckt ende stelt een yeder op syn oort. Als dan spreeck ick by my verwondert seere: Wat is doch van den armen Mensch, o Heere, Dat ghy zijner alsoo ghedachtich zijt, Ende over hem sorghe draecht 't aller tijt. Ghy maeckt hem dat hy God schier sy ghelijcke, Want gy maect hem overvloedich end' rijcke Van heerlijckheydt die doch naeckt is ende bloot Gy maeckt hem vol met veel goederen groot. Ghy laet hem zijn over 't werck uwer handen, Als een Heer der selven in allen landen, Sonder wtnemen alles int ghemeen, Hebt ghy hem onderdaen gemaeckt met een. Ossen schapen haer wolle ind' haer vellen, Die ghy op de berghen voet sonder quellen: Ende op dat velt weyden doet over al, In bosschen bergen ende in menich dal. Die vlieghende voghelen die wel singen Die visschen des meers ende ooc alle dingen Dien ghy haer wesen ende den Adem geeft Maeckt ghy hem onderdaen ja al dat leeft O onse Godt ende Heer seer hooch ghepresen, Ten rechten moet uwen Naem heerlijck wesen Vwes naems heerlijckheyt in overvloet, Sterckt veel wijder dan den aerdt-bodem doet. 