 Myn hert dat is in liden alst dencket opt hemelryke daer sy hem alle ver blyden mit Jhesus ewelicke ende syn van sorgen vry och here hoe wee is my als my comt inden syn dat ic daer niet en byn Och ic byn hier beneden hier bauen die ic mynne tys lange tyt geleden ic en hoerden nie van hem hoe dattet mit hem staet O Jhesus lief ontfaet myn ziele die aldus seer om v quelt lieue here Wie sal myn bosscop dragen aen Jhesus myn suete lief och mocht ic hem behagen dat waer al myn beryf soe wolde ic vrolick syn myn herte lidet dickewyle pyn als ic my yet ontgae ende myn lief niet vast en stae Ick en weet geen beter bade te senden aen my lief dan ic my geue toe gade myn herte sal syn myn brief hi salt al wal verstaen hi ist diet herte siet aen ende hi daer nae verleent syne gracie die hem dient O Jhesus here der heren gades wtuercaren soen aensiet doch myne begeeren gelieuet v wilt doen het is seer myne begeerte te syn gevisentiert van v o lief te hant my seer nae v verlanget V suete conselacie O Jhesus lieue here is my een grote gracie ic bid v daer om seer och voelde ic die in my van sorgen waer ic vry want hoet hert is ghewont sy maket al gesont Waer blyfdy wtuercaeren ic en weerde v niet ontwaer ic bid v wilt doch hoeren myn hert dat is my swaer te maele seer ongestelt het is om v dat quelt van rouwen salt vergaen macht uwen troest niet ontfaen Ick had v alsoe geerne O Jhesu lief in my gy syt myns hertsen verclaren mit v soe byn ick blyde tys anders groet verdriet al dat in my geschiet woe schoen woe suet et mach syn et wort al int leste pyn En wilt my niet begeuen myn alre liefste here want sonder v te leuen en wonsche ic nvmmer meer gy syt myn hert myn syn ic bid v spreket my in laet my van v verstaen hoe gy wilt syn ontfaen Och here voel trybelacie is my aldus bereyt heb icket verdient och lacy dat is my waerlic leyt my doncket ghi slaet my leech ten is ommer niet alst peech ick clage v myn verdriet ende gien hoert my niet Och mensche gy moeget wal clagen dat gy hebt groet verdriet hoe soldy my behagen en haddys lidens niet ic heb geleden meer al claegdi noch soe seer och haddy my seer weert liden waer al dine begeerte Och woldi ouerdencken wat ic v geerne wil doen ic wil v hier voer schencken een sunderlynge croen voer ellic wederstaen och wat suldy ontfaen comt v dat inden syn wort liden groet gewynne Ick wil v mit my croenen voert liden dat gi lyt ende sult my daer toe loene voer hebben tot alre tyt daer gi by my sult staen ende v loen sult ontfaen mit mynen vrenden groet dan sydy wtter noet 