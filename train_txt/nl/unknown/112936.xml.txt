 ONlanckx ick rustende int gras, Verscheen my t'hoff der Goden, Doen Phoebus met sijn claerheyt was, Verlichten d'Antipoden, My docht dat ick met lusten Iupijn int groene sach, Die Antiopa custen, En in haer armkens lach, D'welck Momus clapte Aen Iuno die hem heeft verrast, Die haer gepast Op t'feyt betrapte. Iuno verwoet heel bloedich gram Riep al de Goden binnen, Saturnus Iouis vader quam Met Ops en veel Goddinnen, Die sy begon te claghen D'ontrouw van haren man, En sprack, wie t'mach mishagen, Ick sal daer scheyden van, Minerua vroedich Vertroosten haer, soo sy best mocht, VVant sy haer docht Geheel mismoedich. Iuno sprack, het gedenckt my wel Hoe hy met Maja hoerde, Hoe hy als eenen Arent snel Asteria wech voerde, Europa hy vercrachte Int schijn des witten stiers, Egina oock by nachte Inde gedaent des viers, Danae tegens Mijn hert en wil bedroch hy fijn, Onder den schijn Des gulden regens. Calisto en Alcmena me, Oock Ceres en Latona, Deola, en Electrie De schoon Meumosiona, Io en ander vele, Maer ick vroeck my te recht Aen d oncuysche semele, Die ick vont alte slecht, VVilt my nu raden Hoe ickt met dees hoer maecken sal, Daer sy lie al Te samen voor baden. Apollo en Diana bly Mercuri Mars Vulcanus Quamen met den Godt Porus by, Met Bachus en Siluanus, Pan, Founus ende Flora Volchden met Iris naer, Oock Themus en Aurora, En ander veel die daer Peys holpen maken, Maer int gespodt schiep ick genucht, Doch t'groot gerucht De my ontwaken. 