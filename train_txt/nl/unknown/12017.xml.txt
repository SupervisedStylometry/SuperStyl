 ADonai ghenadich Heere, V ghenade is soo groot, Hoort my toch ick bidd’ v seere, Van vier dinghen heb’ ick noot: Gracy, deucht, kost en habijt: Thoont dat ghy mijn Vader zijt. Lieven Broeder Iesu Christe Schelt my quijt al mijn misdaet, Dat mijn sotte ionckheyt miste, Heer’, dat oock vergheten laet: Doet my namaels gheen verwijt, Thoont dat ghy mijn Broeder zijt. Heylich Gheest, o wijs beraeder, Wijst een onberaden kindt: O schoon licht komt my toch naerder, Doet my sien, want ick ben blint: Leert my kennen svijants strijt, Thoont dat ghy mijn Meester zijt. O Maria soete Moeder, My worp ick in uwen schoot, Vwen Soon is mijnen Broeder, Dit is my tot v noot: Dus Maria t’allen tijdt, Thoont dat ghy mijn Moeder zijt. Weest ghegroet mijn goet bewaerder, Heylich Enghel glorieus: Maeckt my toch den wech wat claerder Van dit leuen vicieus: In al t’quaet dat my omrijt, Thoont dat ghy mijn Leydsman zijt. 