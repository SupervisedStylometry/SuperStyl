 HEft op u hert, opent u ooren, Ghy hart volck end' traegh in 't verstaen, Wilt uwes Godts stemmen nu hooren, End' zijn gheboden gade slaen. Ick ben (seydt hy) u Godt end' Heere, Die u hebbe gemaeckt gantsch vry Van 't jock, 'twelck u beswaerde seere, Hebt gheen and'ren Godt neven my. Laet u gheen beeld' maken noch snijden, Van eenigh dingh in 't Aertsche dal, Soo ghy die eert t'eenighen tijden, Uwen Godt seer zeloers zijn sal. Ydelijck sijnen naem ghepresen, Sult ghy niet nemen in den mondt, Want hy sal niet onschuldich wesen, Die dien misbruyckt t'eenigher stondt. Arbeyt ses daghen end' met lusten, Viert den sevensten, Godts woordt smaeckt: Want Godt wild' op dien dach selfs rusten, Van 't werck dat hy hadde ghemaeckt. Vader en Moeder sult ghy eeren, Op dat ghy langh in voorspoet leeft, End' op Aerden seer meucht vermeeren, Die u Godt tot een herbergh gheeft. Dootslach en toorne sult ghy mijden, Al oncuysheyt vliet en afbreeckt Steelt niet al most ghy ghebreck lijden, Gheen valsch ghetuyghenisse spreeckt. Van begheren sult ghy u wachten, Des naesten huys en wijf nu voort: Nae zijn knecht oft vee wilt niet trachten, Noch nae al dat hem toebehoort. O Godt u woordt seer groot van machten, Luyt klaerder dan eenigh metael, Gheeft ons die genaed' ende krachten, Om die te houden altemael. 