 Ist nu niet lieffelijck in't groen te sijn? Daer de Vogheltgens lustich fluyten? Het welck vergeten doet des minnaers pijn/ Midts de bloemmeken daer lustich spruyten/ Dees bloemmekens die brenghen my inden sin Een bloemmeken dat ick van herten min/ Welck bloemmeken wel weert om loven Alle bloemmekens schier gaet te boven. Bloemmisten die kenders der bloemen sijt/ Wilt dit bloemmeken met lof ver-rijcken/ Dat door schoonheyt mijnen gheest verblijt By gheen bloemmekens te verghelijcken Want soo de glansigh'-avont-sterre staet/ Die in schoonheyt alle sterren te boven gaet/ Soo is oock dit bloemmeken te prijsen/ Dies ick haer moet alle eer bewijsen. Des snachs als mijnen slaep verdwenen is Dan comt my dit bloemmeken te voren/ Waer van alleenlijck de ghedachtenis/ My doet alle vreucht oorboren/ Waer ick gae/sidt/stae/altijt sien ick haer Met de ooghen van mijn ghedachten claer/ Soo schoon heeft de liefde haer naer t'leven Gansch volmaeckt/in mijn herteken gheschreven. Dit bloemmeken dat soo mijn ghemoet ont-rust Is de bloem/t'paragon der Maeghden Noeyt en had Apollo sulckenen lust Tot sijn Dafphne die hy na jaeghden/ Als ick tot dese maeght die my verheucht Wiens groote schoont/ gheciert met alle deught Heeft mijn herte soo met liefd' ontsteken/ Dat ick haren lof altijt moet spreken. In Antwerpen schoon dit blommeken leeft/ Oft t'onrecht iemant haer wouw laken/ Ist dat hy maer de reden plaetse geeft/ Hy sal haeren lof groot maken Oock sal haer schoont hem d'winghen om Alle eer te spreken van dese blom Want dit blommeken/hier sluyt ickt'mede Is de schoonste dochter vande stede. 