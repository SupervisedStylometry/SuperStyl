 HOe deerlijc roep den geest op god aluoren O God aensiet mijn swaer torment Want ick gae heel verloren Tvleesch is altijts teghen my ghewent Wee my allendich mensche verblent Dat ick noyt was gheboren. Als tvleesch den geest dus hoorde claghen en suchten Het sprac schaft eenen hupschen moet Waer vooren wilt ghy duchten Ick hebbe wel ghelt en daer toe ghoet Ick ben moy edel sterck ende vroet Dus moet elck voor my vluchten. Doen sprack den gheest o vleesch cesseert van desen Wy hem verheft wert vernedert snel Soo wy in Lucas lesen Spieghelt aen Lucifer fel Die om een houeerdich ghepeins rebel Eewelijck verdoemt moet wesen. Tvleesch sprack ic moet nochtans mi seluen prijsen Want die hem seluen gheen eere en ian Wie sal hem eere bewijsen Die niet vreck en is tsi wijf of man Ende zijn eyghen profijt niet soecken en can Mach nv ter weerelt niet rijsen. Doen sprac den gheest merckt aen Iesus vol genaden Die hem ootmoedelijc dooden liet En cruycen metten quaden Hy en leedt dit voor hem seluen niet In hem en was gheen sonde Maer dit verdriet leedt hy voor ons misdaden. Doen sprac dat vleesch men mach hem niet vermeten By Christu wi zijn al menschen cranck Dus prijs ick drincken ende eten Ende vroyelijck sitten op die bierbanck En rusten in mijns liefs armkens blanck En alle druck vergheten. Doen sprac den geest peynst doch dat ghy moet steruen Alle vleesch is hoey secht den Propheet Wy en hebben hier gheen eruen Ende die hier een oncuysch leuen leedt Of in dronckenschap soo Paulus verbreet Hy moet Gods rijcke deruen. Doen sprac dat vleesch wi zijn noch ionck van dagen Wi suller om dincken waren wi oudt En sien God te behaghen Dus laet ons nv met moede stout Dansen houeren menichfout Ende alle druck veriaghen. Doen sprack den geest o vleesch vol van doluere Wy en hebben dit leuen niet verpacht Dus waect secht Christus puere Want hy sal comen onuerwacht Ghelijck een dief compt inder nacht Wy en weten dach noch huere. Doen sprac dat vleesch ic wilde so wel leuen Soo ghy my raet int openbaer Soo mocht ick zijn verheuen In dese weerelt verre ende naer Ick wilde wel duechdelijck heeten maer Ick en canner my niet toe gheuen. Doen sprac den geest die sweerelts eere soecken Sy hebben hueren loon ontfaen Oorcondts Mattheus boecken Dus wilt alleene voor Christum staen Uerdraecht en bemint die v versmaen Om Christum tallen hoecken Prinche verwint v vleesch dus tallen tijden Met Christus woort dat geestelijck sweert Twelck snijt aen beede siden Die hem hier mede vromelijck weert Noch viandt noch sonde noch doot hem deert Noch al die hem benijden. 