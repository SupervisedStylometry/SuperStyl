 O Roosgen root // o peerle jent Liefgen minioot // daer ick om lijd' torment, Schoone Godinne ick blijf geschent, Want mijn lijden is sonder ent, Nacht ende dach, doe ick geclach, voorwaer, Om dat ick scheyd' van v, o maecht eerbaer. Moet ick nu scheyden // ist nu den tijt Sonder verbeyden // ofte respijt Mijn hart van droefheyt // int lichaem splijt Mijn oochskens ick in sticken crijt O scheyden fel // die in mijn ghequel // doet aen, Ken weet hoe dat icket sal connen bestaen. O wreede dach // ongheluckighe uer, Dien ick oyt sach // ende ghy valt my so suer Want t'dunct my te zijn tegen natuer, Dat ick nu moet o maechdeken puer, Segghen adieu // op een nieu // ick blijf in rou O bittere doot waer na soo beydy nou. Princesse schoone // dit wel versint Ghy spant die croone // en zijt bemint, Want ick ben niet ghelijck den wint, Ghy staet altijt int harte gheprint Ick sal ghetrou // o schoon kersou // nu zijn, Al valt my t'scheyden alsoo groote pijn. 