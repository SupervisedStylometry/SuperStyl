 LAet ons in Godt verblijden Nv ende tot alder tijt En ons eyghen vleesch bestrijden Alle Kerstenen wie dat ghy zijt Nv wy die boose wercken kennen Wilt vast op Christum staen Ende v seluen van alle ydelheyt wennen Gods woort moet zijn voldaen. Hebt ghy yemant ghewonnen U seluen niet en verliest Tmoet metten wercken zijn begonnen Gods gratie dat ghy verkiest Mach wetenschap behouwen Siet Salomons leuen aen Wilt op v wercken niet betrouwen Maer den armen wt liefde wilt by staen. Wilt v sterckheyt bewysen Wort den quaden niet ghelijck Op dat si Godt den Uader prijsen Beyde arm ende rijck En raest als die sotten niet Wilt v seluen niet quellen Wilt gheen ydelheyt vertellen Als Paulus ons ghebiet. Och conden wy doen en leeren Soo werden de menschen ghesticht Die nv met grooter oneeren Uersmaden dat Godlijck licht In allen wilt matelijck wesen Troost elcken met woorden en wercken soet Soo wort v siele ghenesen Eest dat ghy leert ende doet. Wilt Gods liefde niet vergheten En oock den armen ymmers niet Honghert uwen viant gheeft hem teten Doet niemant verdriet Uan v sinnelijcheyt wilt steruen Na sweerelts eere niet sien Wilt yemant v vleesch verderuen Gods wille moet gheschien. Laet ons onse crancheyt belijden Uoor onsen Heere Godt En voor onsen naesten tallen tijden Oft wy hem yet hebben bespot Wilt dobbel weder gheuen Ende met goeden leuen voorgaen Op dat die booslijck leuen Gods woort oock moeghen ontfaen. Broeders ick bidde v allen Dat ghy v van sonden keert Soo en suldy voorwaer niet vallen Als die duyuel v tempteert Ende als si v omringhen Die Gods gratie wederstaen Ia ghy sult vrolijck springhen Als ghy voor doordeel sult staen. Wat baet dat wy wel weten Als wy onbehulpsaem en twistich zijn Ende als wy die liefde ons naesten vergheten Wat batet veel schoone woorden fijn Wat batet veel ghelesen Alsser lutter wort na ghedaen Ende als yemant ghesont wil wesen Ende Gods goetheyt gaet versmaen. Soo wie dit Liedeken dichte Uan hem seluen was hy cranck In sonden viel hy lichte Al teghen sinen danck Och Godt willet hem vergheuen Bidt voor hem broeders alle ghelijck Dat Christus in hem mach leuen En brenghen hem in zijn eewich rijck. 