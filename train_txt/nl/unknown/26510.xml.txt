 HErders eerbaer, alle die daer Met arbeydt swaer, nu nemen waer, Die schaer, der Christen schapen, Onder Woluen int velt, ghestelt, Hoe nijdich datse gapen, En vreest niet haer ghewelt. En vrees niet, want, op gheen drijf-zant En staet gheplant, Gods huys vailjant, Sijn handt, crachtich van daden, Oock nemmermeer vercort, en wort, Den vloet sijner ghenaden Hy vriendelijck uytstort. Hy stort sijn goet, uyt ouervloet, Dus herders vroet, hebt goeden moet, Al doet die oude slanghe Nu met discoordich zet // veel quaet, En zijt daerom niet banghe, Gods woordt zy uwen raet. Met Gods woort slaet, raet, daer op staet Hoewel veel praet, nu omme gaet, Van smaet, achterclap, laster, Iae roouerije, van faem, en naem, En steunt doch maer te vaster Op s'Heeren woordt bequaem. Bequaem is t'woort, des Heeren, hoort, Want het verstoort, alle discoort, Wat voort, verheuen teghen De kennisse Gods comt, vermomt, En laet u niet beweghen Met redenen verblomt. Redenen cloeck, buyten het boeck, Werpt in den hoeck, hoe schoon versoeck, Den vloeck, menich exempel Leert, af noch toe te doen, soo coen, Tabernakel, en Tempel Moest zijn nae Gods fatsoen. Godt alleen wijs, zy eeuwich prijs, Al sijn advijs, is seer propijs, Hoe kijs, de Menschen ramen, Al haer wijsheyt, voor Godt, is sot, Gods dwaesheyt maeckt te samen Al s'Menschen wijsheyt bot. S'Menschen wijsheyt, van Godt afleyt, Dus die bereyt, nu t'kudde weyt, Arbeyt, int woordt des Heeren: Houdt vast daer ouer, t'is, ghewis, Soo sult ghy heylsaem leeren, En keeren, erghernis. Erghernis sien, wy wel gheschien, Maer wee door wien, men moet henlien Afsnijen, en mijen, als Kancker, Haer woordt eerment versint, verslint, In vreuchden wordt hy krancker Die quaet gheclap bemint. Oorlof ydoon, Herders de croon Der eeren schoon, werdt uwen loon, Den soon, werdt soet om hooren, Als ghy ghetrouwe knecht, oprecht, Mijn Rijck is u te vooren, Ghy die wettelijck vecht. 