 GHy Minnaers reene Wilt u te Velde spoen, Met u Lief in het Groen, Maeckt u te beene, Als rechte Minnaers doen Laet Liefde niet verkoen Binnen des Meys saysoen. Den Mey verheven, Staet nu in zijnen fleur Bloemkens vremt van coleur Die reucke gheven, Elck Voghel toocht sijn keur Met singhen int labeur, Dus en maeckt geen getreur. Wilt oock met sanghen V Lief verheughen wel, Sonder eenich gequel, Boet het verlanghen Van haren soeten rel, Speelt op der Snaren spel Ghelijck Orpheus snel. Orpheus speelde, Doen hy ter Hellen ginck Daer hy zijn Lief ontfinck, Maer hem verveelde Wel eenen ommewinck, Twas hem so droeven dinck des Vyants ommerinck. Gheen meerder rouwe En werter nooyt volbracht, Onder 'tMinnaers gheslacht Met herten flouwe, Der Hellen Poort ghewacht, Wel seven dagh en nacht van weenen schier versmacht En Thisbe mede, Maeckte soo groot samblant Doen zy haer Lief doot vant, Ter selver Stede Brocht zy haer in dien bant Al om de Liefste want, 'Twas haer soo dier een pant. Wilt ghy verwerven u Liefste wederpaer Weest blyde teghen haer, Want men siet sterven Met grooten rouwe zwaer, De Tortelduyve klaer Al om haer Lief eerbaer. Eer dat wy scheyden, Moet ick u segghen noch, Ghy goede Minnaers och wilt niet verleyden u Lief door valsch bedroch, Soet als der moeren zoch, Onthout dees lesse doch. 