 HOort Menschen altesamen Van wat geslacht of Godts-dienst ghy meught wesen, Hoort wat ons sal betamen, Soo wy van Godt oock willen sijn gepresen, Ghelijck Godts Knecht, slecht ende recht Die vrome Hiob eertijden Was is sijn handel, voorspoet ende wandel, Oock in lijden. Ick heb (sprack hy vrymoedigh) Een sterck verbont ghemaeckt met mijne ooghen, Dat sy niet onverhoedigh Op een schoon Maeght met lust acht hebben moghen. Wat soude Godt my gheven tot Een loon, als het verderven? Der Goddeloosen, ongheluck, en boosen Most ick erven. Hy siet doch mijne weghen, En telt mijn ganghen, die ick sonder lieghen Of ydelheyt te pleghen, Ghewandelt heb, of yemandt te bedrieghen Met eenigh vlijt, tot deser tijdt, 'k Begheer datmen my weghe Op eender waghe, mijn vroomheyt sal behaghen Godt Godt te deghen. Mijn ganck is niet gheweecken Wt Godes wegh ter recht of slincker zijden. Dat mijn ooghen aenkeecken, Derwaerts heb ick mijn sin niet laten glijden. Soo 't onrecht pandt kleeft aen mijn handt, Soo moeten al mijn goeden And'ren verteeren, oock mijn gheslacht verneeren En uytroeden. Hebben my boose lusten Mijn hert verwaeckt tot mijns naesten Huysvrouwe? Heb ick door 's vleys onrusten Haer deur beloert om overspel te brouwen? Soo moet mijn vrouw, tot mijnen rouw Van and'ren sijn gheschonden, En sijn beslapen van die haer vreughde rapen In de sonden. Dat is een laster snoode En een misdaet voor die Rechters straf-waerdigh, Een vyer dat gantsch uytroode Mijn haef en goet, om sulcken daedt onaerdigh. Heb ick dat recht van mijnen knecht Of maerten acht seer lichte, Als sy haer klachten teghen my aenbrachten En verrichten. Ick dorst haer niet verdrucken Als ick wel kond', wat soud'ick teghen Gode? Het soud'my niet gelucken, Als hy voor haer streed, en haer hulpe bode. Godt heeft haer vry, soo wel als my Gheschapen een bereyder In haren Moeder is hy, oock een Behoeder Van ons beyder. 'k Heb met der armen bede Ontseyt, noch oock der Weduwen verwachten Op mijn hulp, die ick dede, Door langsaemheyt haer oogen doen versmachten. Als ick had yet sonderlinghs siet, Dat at ick niet alleene, Maer deeldet reede uyt reyne liefde mede 't Weesken kleene. Want ick heb als een Vader My soo ghehadt van mijne jonghe jaren, Barmhertigheyt te gader Bracht ick oock mee, doe my mijn Mo'er ginck baren. Ick mocht niet sien den naeckten li'en Vergaen, 'kmoet oock vertellen, Haer naeckte leden, die deed'ick wel bekleeden Met Lams-vellen. Soo 'kheb ghewelt ghedane Den Wees, al was ick een groot raedts-persone, Mijn schouder moet vergane Van 't schouderbeen, tot mijnder straf en loone: Godt moet seer straf gaen breecken af Mijn armen van der pijpen. Ick vreesd' en dochte, dat Godes toorne mochte My begrijpen. Al had ick goudt by klompen, Nochtans heb ick my noyt daer op verlaten, Mijn voorspoet onbekrompen Heeft niet verblijdt mijn hert in grooten state: Des welvaerts licht onvast ghesticht, Schoon als den volle Mane 'k Niet groot en achte, het can seer haest (ic dachte) Weer vergane. Ick liet oock niet ontrusten Mijn hert in 't heymelijck van quae ghedachten, Dat mijn mondt mijn handt kusten, En soo toeschreef my selfs mijn rijckdoms machten, 't Welck een misdaedt sou wesen quaedt Voor Rechters t'overweghen: Want ick daer mede versaecket had alreede Godes zeghen. 'k Heb my oock niet begheven Tot vreughd', als het mijn vyandt qualijck ginge, Noch my daerom verheven, Dat hem veel ramp en ongheluck omvinghe, Want ick en liet een vloeckjen niet Mijn mondt mijn vyandt wenschen, Hoewel mijn knechten voor my wilden vechten Als quae menschen. Iae die van bitterheden Mijns vyandts vleys wel souden hebben eten. Ick heb oock niet gheleden Den armen gast buyten mijn huys vergeten, Den wandelaer vermoeyt te gaer Ontsloot ick mijne deure. Aldus door liefden ick yder een gheriefden, Sonder treuren. Ick heb door schalcke listen Mijn misdaedt niet als Adam gaen verberghen, Al wast dat 't vele wisten. En mijnder Maghen smaedtheyt my quam terghen, Ick hielt my stil sonder gheschil Binnen mijn eygen deure. Misdaet belijden, wil sonder teghenstrijden Selden beuren. Och! had ick een verhoorder! d'Almachtigh en alwetend' Godt moet 'twesen, Die laet oock mijn verstoorder Maecken een Boeck van mijnder saeck en wesen, 'k Souws niet versma'en, maer nemen aen Op mijn schouders te draghen, Als mijnen schoone en loffelijcke kroone, Met behaghen. Ick woud' tot mijnder eeren Mijn deughden veel elck een te kennen gheven, Als een Vorst triumpheeren Over mijn boosheyt, die ick nam het leven. Mijn lant sal niet yemants verdriet Teghen my oock beweenen, Ick at gheen vruchten, met Arrebeyders suchten En verkleenen. Seer rustigh in 't betalen Heb ick der Ackerlieden arbeyt sware Verlicht, soo 'khier in fale, Of haer gemaeckt heb 't leven suer en nare, Soo wassen my distelen vry Voor tarwe uytghelesen, Den scherpen dooren, moet voor het goede kooren Mijn deel wesen. Hier meed' heeft hy doen swijghen Sijn vrienden fel, die hem van een quaet leven Stoutlijck ginghen betijghen, Recht of God Iob daerom oock bracht in sneven, Maer siet in 't slot, sijn zy voor sot Gheoordeelt door Godts reden. Iob blijft ghepresen, en van sijn druck ghenesen Heel met vreden. 