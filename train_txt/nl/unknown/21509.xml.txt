 NIet alle ghelijck, die roepen Heere Heere En sullen int rijck der hemelen gaen na Gods leere. Maer die klaerlick mynen Uader bewijsen eere Synen wille autentijck, volbrenghen tot elcken keere Want in dien dach salder vele roepen met luyder kele Heere Heere eersame, wy hebben in uwen name Ghepropheteert, ende die duyuelen verdreuen Uan my passeert, wort haer tot andtwoorde ghegheuen Die boosheyt werckt, gaet in die Helsche pijne Uan my vertreckt sal God segghen ten dien termijne Dus elck wel merckt op Gods woorden deuijne En v versterckt al metter sielen medecijne Dwelck is Christus alleene, ghelooft dees woorden reene En pijnt v haest te spoene, om oock daerna te doene Want daer en ghelt ghedoodt ghebraden ghesoden Wie onghequelt wilt zijn moet houden Gods gheboden Dit klaer beschrief die Apostolische scharen Hebt ghy God lief, ghy sult zijn gheboden bewaren Ioannes brief, kan v van dien verclaren Hen naeckt groot grief, die inder liefde niet voort en varen Want sy tot alle stonden zijn in de doot beuonden Hierom en ghelt warachtich, niet dan tghelooue krachtich Het welck door, die liefde werckt tallen tijden Oft een nieuw creatuer, dat ghelt bouen wet ofte besnijden Christus heeft klaer Nicodemus gesworen Uoorwaer voorwaer, ten sy dat ghy zijt nieus herboren Ghy en sult niet daer, met alle Gods wtuercoren Comen by haer, in den hemel het is verloren Ghelooft dees woorden lichte, want ten is gheen ghedichte Uan menschelicke wijse, maer kostelicke van prijse Die met verstant, God selue heeft ghesproken En hout stant, Gods woort blijft eewich onghebroken Christus die leert ons twoort van synen Uader U haest bekeert, of ghy sult vergaen alle gader Ghy wort verseert met elcken quade misdader Oft duecht vermeert, ende ick werde v sonden ontlader Want de bijle op trouwen, is nv ghestelt om houwen Aen de wortel der boomen, voorwaer ten zijn gheen droomen En elck boom hier, die niet voort brengt goede vruchten Sal God int vier, wech werpen int eewich versuchten Dus nv ontwaeckt, ghy die daer ligt in slapen Niet meer en vaeckt, ontspringt nv wt des doodts betrapen Gods rijck naect, betert v ghy Christus knapen Die waerheyt smaeckt, volcht den herder als goede schapen Tis nv den tijt so ick wane, van slapen op te stane Na dwoort van die Schriftuere, den rechter staet voor die duere Tis veel te lanck in doots sonden gheleghen Tlaetste gheklanck, van die basuyne is nv gesleghen. 