 LAestmael int kriecken van den dach Soo ick uyt mijn Venster lagh, Mijn kleeden, mijn kleeden, Een aerdich diertjen van verr’ ic sach Tot mijn aen komen treden. Dit Maechdelijns pruyckje stont so net Met Parrelen-snoertjens dicht beset, Wiens haare, wiens haare, Op ’t hooghe voor-hooft gheblancket Met Gout door-vlochten ware. Ick nam dit Deerntjen by der hant En zey: treed’in mijn Liefje, want Het regent, het regent, Stracks heeftse nae de wys van ’t Lant My met een groet bejeghent. Sy sach mijn lachende dickmaels aen, Want ick heb uyt haer ghesicht verstaen Verwildert, verwildert, Dat zy daerom alleen quam gaen Te worden uyt gheschildert. Ick say Goddinnetjen sit dan daer Terwyl maeck ick mijn rietschap klaer Soet Meysjen, soet Meysjen, V vlechjens kronckelen door malkaer. Op ’t blancke bloosende vleysjen. Ick nam d’anleggher by den steel En streeck op ‘t toe-bereydt Penneel, Ick dacht wat, ick dacht wat, Dat haer de reuck mijn’s Olye eel Tot een onlust ghebracht hadt. Doch stracks sach ick de schortingh weer, Haer buyckje ronde wat te seer, Ick streeckse, ick streeckse, Eerst diept ick, daernae hoogh ick weer, Op staende voet gheleeckse. Als ick haer nu ghedootverft hadt Was ick mijn eyghen Konst weer sadt, Sy scheyden, sy scheyden Al lachende, doch niet sonder dat Sy weer te comen zeyden. Dus wilt ghy weten de rechten naem Van’t reyne Joffertjen, inde kraem Gaet soecken, gaet soecken, Want ick my haer te noemen schaem Om d’eer van alle doecken. Ghy Prince en Princesje mee, Soeckt d’elfste Letter int A B C, Daer staetse, daer staetse, Denckt noyt verheucht die ’t noyt en dee, Daerom recht vroom ick laetse. 