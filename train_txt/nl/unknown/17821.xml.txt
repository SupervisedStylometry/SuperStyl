 Och lichdij nu en slaept, mijn liefste roseblome? Lighdij, schoon lief, en gaept, lighdij zo vast in drome? Ontwaect, scoon lief welghedaen, wilt tuwer veinster comen; staet up en wilt ontfaen die meij met zijnen blomen. Schoon liefelijc vrauken fijn, wilt doch u rusten laten, stict open u veinsterkijn, en comt u lief te baten. Al om te vinden troost, ben ic, lief, tot u comen; staet up en wilt ontfaen die meij met zijnen blomen. Ic sie den lichten dach al duer die wolcken dringhen, ick zie die blomkens schoon al uuter eerden springhen. Die sterren schoone en claer sij lichten al duer den throone; staet up en wilt ontfaen die meij met zijnen blomen. O fiere nachtegale, hoe mach u singhens lusten? Al duer der minnen strale comme ic in deser onrusten. Ic en vinde negheenen troost, hoe dicwils dat ic come; staet up en wilt ontfaen die meij met zijnen blomen. Natuerelicke juecht, mijns hertsen keiserinne, God stercke u in alder duecht, die ic met herten minne. In deser weerelt wijt en weet ic gheen so schoone; staet up en wilt ontfaen die meij met zijnen blomen. Die waerdste beelde soet, zou woent te Brugghe binnen, die mij verblijden doet mijn herte en mijn vijf sinnen. Al in der herten mijn spant mijn schoon lief die crone; staet up en wilt ontfaen die meij met zijnen blomen. Adieu, schoon lief, adieu, adieu, ic moet u laten; adieu, schoon lief, adieu, adieu, mijns hertsen bate, tot op een ander tijt; dan zal ic weder comen; staet up en wilt ontfaen die meij met zijnen blomen. 