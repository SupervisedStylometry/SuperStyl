 BRoeders wilt v verblijden Int leuende woort Godts playsant En wilt al nu ten tijden Daer na leuen aen elcken cant Want hy ons heeft gheboden Te houden minst ende meest Te dienen gheen vreemde afgoden Maer te leuen naer den schriftueren keest. Christus ghinck tot sinen iongeren gewagen In zijn auontmael seer plat Wilt liefde tot malcanderen draghen Ghelijck ick v lief hebbe ghehadt En wilt malcanderen beminnen En gaet in ionsten voort Daer aen salmen v kinnen Dat ghy leeft al nae Gods woort. Wilt met wercken die liefde betoonen Gheeft aelmoessen groot ende cleijn Want si sullen v hier naer verschoonen Al voor Gods aenschijn reijn Want Iacob laet ons weten Dat die liefde sonder dwerck en is niet En Paulus in zijn secreten Prijset dwerck der liefden siet. Aenmerct Senturio warachtich En het Cananeetsche vrouken daer by Den blinden Tobias eendrachtich En Noe metter arcken vry En Lot oock niet versweghen Des Heeren dienaer excellent Sy hebben alle ghenade vercreghen En dat duer haer ghelooue present. Wilt met Daniel vast betrouwen Op dat ghy niet en wort verdaen Uan die Leeuwen int tsweerelts aenschouwen Ende wilt op Christus staen Want hy heeft v bewesen Met schriftuere alsoo groot Dat hy aenden cruyce ghepresen Uoor ons is ghestoruen die doot. Wilt v tot penitencie geuen Door die bootschap van Ionas goet Op dat ghy hier raet moecht leuen Met die lieden van Nineuen vroet Want God die is ghenadich In allen zijn wercken bloot Leeft wel ende ghestadich Uermeerdert Gods lof minioot. 