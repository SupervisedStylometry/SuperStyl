 Secht soete beckje, waer wilje heen, Verwacht my wat 'ksal u versellen, Wech, wech dit geckje laet my met vreen, En hout vry op van my te quellen, Ick heb in u doch gheen behaegen, Soetertje mach ickt u niet vraghen, Of ghy wilt dat ick u gheleyden sal, Wech wijs hooft, ghy zijt wel half mal. Laet my gheniete van u weermin, Wilt met mijn smart hebben meedoghen, 't Sou my verdrieten teghen mijn sin, Te minne u, gaet uyt mijn ooghen Het sal doch nimmermeer geschiede, Schoone wilt my doch weermin biede, En laeft mijn hert, versacht mijn sware pijn Iongman gaet wech, 'tsal doch nimmer zijn. Hebt ghy dan reden te haten my, Secht schoonst der schoon aen uwe slave, Vol boertse seede Iongman zijt ghy, Wanneer ick mijn eer aen u gave Ick sou altijdt in droefheyt treuren, Soetertje ghy doet mijn hart scheuren, Vermidts dat ghy alsulcke reden spreeckt. Iongman 'tis om dat u van als ontbreeckt. Princes mijn leven staet in u hant, 'k Verwacht van u 'tleven sterven, 'k Sal geen troost geven aen u 'twaer schant Met u sou ick veel smarte erven, Dus weest te vreen laet my in vreden. Soetertje comt wat naerder treden, In deucht een eer, ach! schoon ic swijm neer, Iongman 'tis tijt dat ick van u keer. 