 GHy christen menschen ontwaect Ende Gods woorden smaect Niet langhe en slaept Godt roept ons alle ghemeene Der weerelt vruechden staect Naer Gods beloeften haect En v seluen versaect Toont v ghelooue reene Want Christus is onsen troost alleene. Weest vrolijck allegaer Tot desen nieuwen Iaer Sijt sonder vaer Alle die in Christo zijt herboren Sijn iock is licht voorwaer Uolcht zijn woorden naer Wt liefden openbaer En laet v ghelooue hooren Want Christus bemint zijn wtuercoren. Uerblijt v alle in dit kindekijn En wilt nv vrolijck zijn Ontslaet v alle pijn Hy sidt byden vader verheuen Hy is ons medecijn Hy gheneest ons crancheyt fijn Met olije ende wijn Wilt hy alle misdaet vergheuen Soo sullen wy eewich leuen. Broeders zijt nv eens sins ghemoet Want Christus die is ons goet Dit kindeken soet Dat die Uader ons heeft ghesonden Tot onser sonden boet Sijt simpel ende vroet Naer Gods woorden doet Waect en wort wacker gheuonden Want die Heer en compt niet tot allen stonden. O alder liefste zijt doch wel bedacht Ende Christus toecomste wacht Dach ende nacht Is alle die weerelt in lijden Die Propheteii werden volbracht Die duyuel voor zijn iacht Christus die toont zijn cracht Denct om die leste tyden Ghy wtuercoren wilt v in Godt verblyden. Christen mensche neempt dit in danck Die in die liefde zijt cranck Gaet nv den rechten ganck En versoent Christum alle gaere In zijn leden al sonder bedwanck Sy wachten al na den ontfanck Ick bid v en toeft niet lanck Sy hebbens noot voorwaere Uersoeckt Christum tot desen nieuwen Iaere. 