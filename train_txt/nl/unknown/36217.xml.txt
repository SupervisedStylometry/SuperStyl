 Vliedt alderliefsten Jesus soet Seer neerstelick en stranghe, Ick ben nu te ganghe Wacker op den voet: K'en ben niet da'ck pleghe Ick en blijve niet Ligghen onder weghe So ghy self wel siet. So ghy self wel siet. Het snoer van uwe liefde schoon Dat ghy my hebt ghegheven Heeft my op gheheven, En ghemaeckt ydoon, Om van, deghs te gaene Met mijn lichaem teer, In der deughden baene Deuchdigh lancx om meer. Deuchdigh lancx om meer. Hebt ghy tot deught my leeren gaen Wilt graci my aen knoopen Om te leeren loopen Tot de deught seer faen; In't gaen heb ick smaeken Maer in't loopen sal Ick my meer vermaeken In deught over al. In deught over al. Vliet als een herte jonck voor wt Op de gheberchten blye Vol van specerije En van alle cruyt: Maer eer ghy u gaet roeren Ghy moet my hier bi'en Uwer liefden snoeren Anders ghy mocht vlien. Anders ghy mocht vlien. K'en mach vryheyt aen u niet ge'en Ghy syt my al te gauwe T'is noodt dat ick my houwe Aen u hier bene'en: Laet het u believen En maeckt gheen gherucht, Wilt my hier in gherieven Doet met my de vlucht. Doet met my de vlucht. Lof die op voet my hebt gheset Laet my houden u stringhen Tot dat ick can springhen Over s'deught belet: Dan soo sal ick trachten Tot den bergh des deught, Daer sal ick verwachten Uw schoone vreught. Uw schoone vreught. 