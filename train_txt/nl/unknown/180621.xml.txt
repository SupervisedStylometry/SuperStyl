 EEn vast gheloove met ootmoet Is den Heer aenghename Als men mach lesen overvloet, Bysonder een exempel goet, Leert ons Lucas bequame. Int sevenste Capittel bloot, Van Centuris expeerdich, Wiens ootmoet en gheloove was groot, Daer lach in sijn huys cranck ter doot Eenen knecht by hem seer weerdich. Binnen Capernaum de stadt Tot Iesum hooghe ghepresen Sandt hy d’outste der Ioden, badt Den Heer als dat hy quam, en dat Hy den Knecht wilde ghenesen. Dus quamen sy tot Iesum soet Baden neerstich, en spraken Hy ist weerdich dat ghy’t hem doet, Hy bemint ons volck t’onser spoet: En ginck ons de Schole maken. Den Heere ginck ter selver tijt, Met die hem dit aendienden Als hy van t’huys niet en was wijt, Den Hooftman sandt tot hem met vlijt, En liet segghen door sijn vrienden. Vermoeyt u niet met onghemack, O Heer, met tot my te comen Hier in mijn huys onder mijn dack, Ick arm sondich mensche swack Niet weerdich can ickx my romen. En midts ick my onweerdich vont, Ben tot u niet ghetoghen Maer spreeckt een woordt, soo wert terstont Mijnen Knecht wederom gesont Het is wel in u vermoghen. Want ick self oock een Mensche zy Der Overheyt onderdanich, Krijghsknechten heb ick onder my Den eenen segh ick gaet, en hy Gaet, alsoo ick ben vermanich. Segh ick den anderen, comt hier, Stracx comt hy nae mjin ghebieden, Segh ick, doet dat met snel bestier Mijn Knecht die doet, op dees manier En spreeckt maer t’sal gheschieden. Den Heer door dit aenhooren siet, Verwondert ginck oorconden T’volck dat hem volghd’ hy hooren liet, Ick segh u sulck gheloof ick niet In Israel en hebbe ghevonden. Nu als sy t’huys zijn comen snel, Die uytghesonden waren, Den crancken Knecht vonden sy wel Te pas, en vry van sijn ghequel, Tot des Heeren lofs verclaren. Oorlof broeders, laet ons door cracht Des gheloofs vlijtich treffen, In woordt, in werck en in ghedacht De recht ootmoet die Godt groot acht, Hy sal ons naemaels verheffen. 