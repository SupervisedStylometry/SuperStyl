 Int soetste van den meye al daer ick quam gegaen, soo diep in een valeye daer schoone bloemekens staen, die mey stont int saysoene, verciert aen elcken cant; ick hadde genoech te doene, want ick mijn lief daer vant. Ick vantse daer alleyne, sy bant haer geluwe haer by eene soo claer fonteyne; dies quam ick neven haer; als sy my wert geware soo seer dat sy verschoet, doen quampt int openbare haer liefde die sy my boet. Ick groete se vriendelycke ick boot haer goeden dach; doen dede sy my desgelycke, die my troost geven mach: ‘schoon lief, ick bid u om een bede, d'welck reyne liefde prijst, dat gy geen dorperhede mijn lichaem en bewijst.’ - ‘En wilter niet af spreecken, want u en sal niet misschien; ter doot toe soude ick het wreecken, sage ick u ongelijck bien.’ - ‘Schoon lief, tot uwer schaden hebt gy my gevonden hier, wy twee wy sijn verraden; ons vyanden comen hier ‘Al uyt mijns vaders hove dat vol verraders staet; Maria tot een love wilt my nu geven raet!’ - ‘Den raet die ick sal vinden en is te mael niet goet, ick moet mijn leven eynden en storten mijn roode bloed. ‘Schoon lief, om uwen t' wille, soo wil ick sterven de doot: die verraders swygen stille, sy sijn my over thoot; ick wilse gaen bestormen en maecken groot geschal; mijn lichaem hoort de wormen d' welck ick hun geven sal.’ Men ghincker stormen en stryden, haer lief die bleef daer doot: ‘waer sal ick nu gaen oft ryden? noyt vrou en wasser in meerder noot.’ Sy was van rou gestorven wanneer sy sach sijn bloet; die strenge doot verworven door grooten tegenspoet. Die dit liedeken dichte, is dickwils sonder gelt; dat doet hem een sijn nichte diet hem te voren telt, om d' welck sy can bedrijven duysent toerkens metten termijn; daer om boven alle wyven is sy die liefste mijn. 