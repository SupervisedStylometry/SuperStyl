 DEn geest is gewilich maer t'vleesch is cranck Dat mach ick wel beclaghen Want ick heb alle mijn leven lanck Aen de wereldt ionst ghedraghen Ick en weet niet wat ick sal bestaen Ick vinde my vol ghebreken Ick heb haer soo menighen dienst ghedaen Door haer wellustighe treken. Vande werelt en can ick my niet besnijden Natuere en wilt dat niet ghedooghen Vreucht en solaes doet my verblijden D'aenschouwen met mijn ooghen Venus kinderen houden my in bedwanck, Om dat ick ben onghebonden Gheen vreucht en dunckt my wesen lanck Jonckheydt treckt my altijdts tot sonden. De kennisse die ick hadde ontfaen Heb ick inder aerden begraven Ghelijck den quaden knecht heeft ghedaen, Ende ben gheworden der sonden slaven Ick diende de wereldt om haer eer, Dat wordt my nu mispresen O Vader ick en ben niet weerdich meer Dat ick u Sone sal wesen. De werelt hebt ghy in u ghewelt Haer macht hebt ghy ghenomen Met haer ben ick so seer ghequelt Ick en can van haer niet comen Sy is in my ende ick in haer Alleen hebt ghyse verwonnen O Heere den strijdt valt my swaer Want ick en hebs noyt begonnen. Prince der Princen, nu staet my by Dat ick victorie mach verwerven Dese dry vijanden bestormen my, Mijn Siele willen sy bederven De werelt, den duyvel onbevreest Ende mijn eyghen lichaem mede Sijn altijdt rebel teghen den gheest, Dus is mijn Siele t'onvreden. Die dit Liekeken heeft gheordieneert Sijn hert dat was bedwonghen Sijn sinnekens zijn ghecorumpeert Wt fantazijen heeft hy ghesonghen De werelt en can hy niet wederstaen Bidt voor hem t'allen tijden Dat hy die rechte kennis mach ontfaen Al soude hy daer om lijden. 