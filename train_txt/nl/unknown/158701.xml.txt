 TIs huyden den dach der salicheyt Eenen tijdt der ghenaden, Dus lieve menschen u bereyt, En danckt Godt vroech en spaden Diese ons nu ghegheven heeft, Ende niet meer in sonden leeft Maer wilt u ras begheven, Onder het jock des Heeren soet, En doch na sijnen wille doet Soo meucht ghy eeuwich leven. Vier en water wort voor gheset Die doot en oock dat leven, Wat ghy begheert hier wel op let, T'sal u werden ghegheven, Die wech staet open en bereyt, Die daer al totten leven leyt Wie wil machse passeren, Christus de Heer vol van goetheyt, Heeft sijn armen wijdt uyt ghespreyt Hy ontfanckt ons seer gheren. Want het en is niet sijn begheert Dat yemant gaet verloren, Maer dat die sondaer hem bekeert, En wijckt soo van Godts toren Bekeert hem totten Heere soet, Verlaet het quaet en doet het goet Niet om de Heer verheven, Die Heere en behoeft ons niet, Maer hy soeckt ons met grooter vliet Om salicheyt te gheven. Dat heeft hy wel bewesen jent Voor sestien hondert jaren, En vier en twintich daer ontrent Wat leet hy pijne zwaren Voor onse sonden als een lam, Soo haest als hy ter werelt quam Most hy vervolgingh lijden, Die ons socht te vergaren goet, Als een clockhen haer kieckens doet Most selfs te lant uyt rijden. Ia die een Godt der Goden was Wert Belzebub gheheeten, Sy leyden hem veel laghen ras, Oorsaeck des doots te weeten Maer sy en vonden in hem niet, Of hy met ons soo dede siet Soo menichmael int Iare: Want hy oorsaeck des doots wel siet, Aen ons arme sondaers als riet Tot boet wil hy ons sparen. Dus lief heeft hy ons Ziele goet Dat mercktmen wel aen desen, T'heeft hem ghecost sijn roode bloet, Dus vrienden wilt hem vresen Die ons moet troosten inden noot, Die zweet van bang'heyt bloede root Om ons sond' en misdaden, Die Enghel moest hem troosten seer, Soo cleynmoedich was onsen Heer Sijn vrient ginck heb verraden. Die ons socht te verlossen al Wert ghevanghen en bonden, Versmaet gheslaghen acht voor mal, En al om onse sonden Sy gheselden met pijnen zwaer, En croonden hem met doornen daer Die ons gheerne sou gheven, Een heerelijcke croone hier naer, Die moest lijden veel spot voorwaer D'welck sy met hem bedreven. Die ons verstant en wijsheyt gheeft In welcken soot mach blijcken, Iae selve sulcken wijsheyt heeft, Niemant is sijns ghelijcken Siet, Winter, Somer, dach, en nacht, Siet Hemel, aerde met aendacht Sie om aen alle sijden, T'staet al door sijn wijsheyt en cracht, Noch is hy als een sodt gheacht Swaer is gheweest sijn lijden. Pilatus gaf hem oversiet Te Cruycen hoort mijn claghen, Die menich hadt gheheelt om niet Wort hant en voet doorslaghen Ghespant ghereckt met pijne zwaer, Aent hout des Cruys int openbaer Soo datmen mocht aenschouwen, Sijn ghebeenten veel allegaer, T'welck scheen door vleys en vel voorwaer Dus was hy int benouwen. Die ons gheeft cleederen aensiet Om decken ons naecktheden, En wil ons oock hier na met vliet, Met witte sijde cleden Die namen sy sijn cleeren daer, Verspeeldense na Schrifts verclaer Al stel ickt hier in sanghe, Tis wel om te beweenen zwaer, Hy is als een groot moordenaer Int midden van t'ween hanghen. Hy seyde dit is zwaer verdriet Tot sijnen Moeder banghen, Vrou dit is nu u sone siet, Recht siet hen hier eens hanghen De Vader heeft verlaten my, Een spodt der luyden ick nu sy Een wurm en ghenen mensche, Vrienden neemt het int herte dijn, Christus lijden en zwaren pijn En doet na sijnen wensche. Hy die gheschapen heeft de wijn En t'aertrijck gaet vercieren, Met schoone waterstroomen fijn, Fonteynen en Rivieren Die dorstighe hy te drincken biet, Wt die Fonteyn des levens siet Badt om drincken wilt hooren, Water en mocht hy krijchen niet, Gal en edick na Schrifts bediet Dat hielden sy hem vooren. Doen sprack hy nu ist al volbracht Riep luyde sonder mieden, En gaf sijn Gheest hier wel op acht, Veel tekens daer gheschieden Veel graven deden open haer, Der heyl'gher lichamen voorwaer Vercreghen veel het leven, De Son verloor sijn schijnsel claer, De steenen scheurden van malcaer Men sach het aertrijck beven. Voor t'heylichdom des Tempels siet Hinck eenen kleet vol eeren, Niemant en mocht daer in gaen niet, Dan de Priester des Heeren Dat selfde kleet dat scheurde daer, Recht midden door na Schrifts verclaer Het welcke daer bediede, Dat open was ghedaen voorwaer, Des levens deur voor allegaer Door Christus doot en liefde. Sulck een goetheyt en liefde groot Heeft hy aen ons bewesen Wy hadden wel verdient de doot, Hy liet voor ons sijn leven, T'ghevanck'nis heeft hy op ghedaen, Soo dat wy moghen vry uyt gaen Die deure staet wijdt open, Wie daer uyt gaet wilt dit verstaen, Die sal van hem de croon ontfaen Laet ons doch daer na lopen. Want Christus doot en vordert niet Voor die daer gheerne blijven, Int vanghen huys der sonden siet, Haer lusten te bedrijven, Die Ziel sal groote pijn ontfaen, Int helsche vier daer eeuwich braen Ia ergher dan te voren, Salt metten selven mensche gaen, Dus liefste wilt u wel beraen Eer u tijdt gaet verloren. Nu wil ick schier eynden mijn liet Van Godts goetheyt ghesonghen, Groote liefde mijns naesten siet, Heeft my daer toe ghedronghen Op hoop oft yemant mocht voortgaen, Wt t'vanghenhuys der sonden saen En dencken mocht uyt desen, Heeft dit de Heer voor my ghedaen, O Heer laet my u gheest ontfaen Voortaen wil ick u vresen. Mijn Broeders ende Susters soet Laet ons doch niet vergheten, Godts goetheyt die hy aen ons doet, Hy heeft ons laten weten Sijnen wille seer exelent, Die de werelt niet en bekent Prijst hem en wort niet moeden, Strijdt vromelijk tot inden ent, En bidt oock voor de menschen blent Hout my dit liet ten goeden. 