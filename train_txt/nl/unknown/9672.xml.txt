 DEn ouden Abraham Van zijnen knecht ghetrouwe Eedt en belofte nam, End' hy verbandt hem nouwe, Te halen een Huysvrouwe Voor zijnen soon Isaac, In sijns Vaders landouwe En maeghschap hy besprack. Hy en mocht nemen gheen Dochter der Canaanijten, Noch zijnen Sone leen Buyten des Landts limijten, Dus om den Eedt te quijten, Wt t'Landschap Canaan saen Track hy met sijn subdijten, Met thien Kemels ghelaen. Aldus soo reysd' hy na Een landt, hiet in die daghen Mesopotamia, Onder zijns Heeren maghen, Daer moest hy, nae 't ghewaghen, Een Wijf gaen halen siet, Hy vandt, sonder vertraghen, Een stadt die Nahor hiet. Daer bleef hy voor die stadt By een Fonteyne staende, Tot Godt den Heer hy badt, Een maghet quam daer gaende, Om water hy vermaende, Dat zy hem wilde daer Sijnen dorst zijn verslaende, Doe sprack die Maeght eerbaer: Drinckt mijnen Heere goet, Ick wil, nae dit beslaven, Met water overvloet Al u Kemelen laven, De maeght die sachmen draven Nae die Fonteyne snel, De Kemelen begaven Met water ginck zy wel. Verwondert was den man Aensiende Gods ghehinghen, Nam een gulden ghespan, Daer toe twee arm-ringhen, En schanck haer dese dinghen, Vraghende op dat pas, Om zijn boodtschap volbringhen, Wiens dochter dat sy was. Sy hevet hem vertelt, Oock sprack zy goedertieren, Dat hy wel onghequelt Met zijn lastbare Dieren Soude moghen logieren In haers Vaders huys, want Stroo van alle manieren Was daer seer abundant. Hy danckte met ootmoet Godt, zijns Heeren behoeder, Die hem de reyse goet Hadde ghemaeckt voorspoeder, Al tot zijns Heeren broeder, Die deerne liep dit al Int huys van hare Moeder Vertellen groot en smal. Rebecca hiet de Maeght, Laban haer broeder hoorde Al wat sy heeft ghewaeght, En tot den Man sy spoorde, Met vriendelijcken woorde: Ghebenedijden ghy, Comt binnen met acoorde, Seer lieffelijck sprack hy. In huys bracht hy alsoo Den Man nae jonstich groeten, Gaf den Kemelen stroo, Water tot des Mans voeten, Om den hongher te boeten Stelde hy spijsen, maer Den man, om zijn versoeten, Wilde niet eten daer, Of hy en hadde eerst Verworven al zijn saken, Die ginck hy minst en meest Vertoonen met der spraken End' henlieden wijs maken, Hoe Abraham hem sandt, Waerom met vyerigh haken Dat hy daer quam int landt. Godt heeft ghebededijt Mijnen Heere ten rechten, Sijn beesten strecken wijdt, Silver end' gout by vrechten Heeft hy, maerten en knechten, En seer bedaeght hy leeft, Den Godt vreesenden slechten Maer eenen soon en heeft. Dien Sara heeft ghebaert Hem in sijn oude daghen, Dien heeft hy onghespaert Al sijn goet op gaen draghen, By Eedt moest ick ghewaghen Te halen een Wijf goedt Wt zijn gheslacht en maghen Voor zijnen Sone vroet. Ick sprack: Is sy met my Te komen niet gheneghen, Van mijnen Eedt, sprack hy, Sult ghy dan zijn ontsleghen, De Heere sal u beweghen Met sijnen Enghel wel: Maer segghen zy daer teghen, Vry zijt ghy van 't bevel. Aldus so quam ick tot Die Fonteyne als heden, En tot Abrahams Godt Heb ick aldus ghebeden: Siet, ick stae hier beneden, Wanneer om water klaer Ter Fonteynen ghetreden Hier komt een Maeght eerbaer. End' eyssche eenen dronck Waters uyt hare kruycke, En dat sy my dan schonck, En daer toe noch ontluycke, Ick wil, nae den ghebruycke, De Kemelen seer saen Wateren by den buycke, Al haren dorst verslaen. Die sulck jonstigh bedrijf Bewijset, uytghelesen, Laet dat, o Heer, het Wijf Van mijns Heeren soon wesen, Rebecca quam midts desen Ter Fonteynen ghegaen, Op haer schouders gheresen Met een kruycke ghelaen. Om drincken ick haer badt, Van haer schouders gheheven Heeft zy haer kruycke vat Ick dranck, end' daer beneven Sprack zy, ick wil oock gheven Vwe Kemelen dranck, De maeght jonstigh ghedreven Dede soo met den ganck. Al sonder veel ghequels Sy haer selven verklaerde, De dochter Bethuels, Nahors soon, die hem baerde, Milcha, als doe ter Aerde Ick Godt danckte van dien, Die my, als d'onbeswaerde, Goe reys heeft doen gheschien. Dat ick een Wijf playsant, De Dochter van mijns Heeren Broeder, voor Isaac vandt, Dus wilt ghy nu vermeeren De trouw', ende vereeren Mijnen Heere vailliant, Spreeckt, soo mach ick my keeren Ter recht oft slincker handt. Als dit aldus de Man Vertelt hadde, soo seyden Bethuel en Laban, Dit is van Gods bereyden, Wy en konnent niet scheyden, Siet daer Rebecca vry, Wiltse tot Isaac leyden, Dat sy zijn Vrouwe zy. Den knecht heeft Godt ghedanckt, Hoorende gheen krackeelen, End' hy heeft uytghelanght Goudt, en silver juweelen, Om Rebecca te deelen, De Moeder van de Bruydt, En Broeder by parceelen Gaf hy kostelijck kruydt. Met zijn Mannen eerlanck At en dranck hy ter plecken, Smorghens sprack hy van ganck, Maer door jonstigh verwecken, Sy thien daghen betrecken De reyse wilden wel, Maer den knecht sonder gecken Wilde wederom snel. Sy vraeghden Rebecca Of zy wel wilde mede, De Maeght antwoorde, ja: Dus lieten sy met vrede Haer suster uyt der stede Trecken sonder misbaer, En na die oude zede Ghebenedijden haer. Aldus Rebecca tradt Met deernen diese dienden, Op den Kemel sy sat, End' zy verliet haer vrienden, Isaac den wel gheingienden, Die quam van die Fonteyn Des levenden end' sienden, Daer in die velden pleyn. Om zijn ghebedt te doen, Aen den avont vol vromen Was hy ghegaen seer coen, Kemelen sach hy komen, Rebecca heeft vernomen Aenden knecht wie dat was, Sy daelde met verschromen Eerst van den Kemel ras. Haren mantel zy nam, End' sy heeft haer bewonden, Den knecht van Abraham Ginck Isaac al verkonden, Daer hy om was ghesonden Was wel gheluckt met spoet, Isaac ten selven stonden Ontfinck Rebecca soet. In die hutte Sara Sijns Moeders haer beweghen Ginck hy, sy is daernae Sijn huysvrouwe bedeghen, Hy heeftse lief ghekreghen, En van sijns Moeders doot Wert zijnen druck versleghen Al door het wijf minjoot. Dit houwelijck eersaem Was beschickt van den Heere, Leden van zijn lichaem, Voeght u al nae zijn leere, Niemant daer van en keere Te rade vleesch en bloet, Doet zijnen Naem ter eere Al tghene dat ghy doet. 