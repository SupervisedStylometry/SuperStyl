 Vreughdelijck wilt ontspringhen Om een nieu liedt te singhen Nu uyt der aerden dringhen Die cruyden groot van crachten, Die door de May voortbringhen Veel lieffelijcke dinghen En op dees winters dwinghen Voortaen niet meer en achten Die lusthoven planteyt Zijn door flora besaeyt Yder hen doch bereyt Om daer met naerstigheyt De vreught bloemkens te pluijcken Die door Phebo ontluijcken Gheneuchelijck om ruijcken Int groene lndt daer Venus u verbeyt. Daer sal hem openbaren Cupido, die zeer garen Tot dienst van haer dienaren Bereyt zijn booghe vaerdich, Voeght u aldaer by paren Ghy die zijt jonck van jaren Slaet op der vrueghden snaren Als amoreusen aerdich Aenschout hoe soet dat Ceres haer op doet 't Landt staet in overvloet Becleet met vruchten goet die zy u voor laet comen Eerst van haer tack ghenomen Eet daer van sonder schroomen Tot dat u lust in als sal zijn gheboet. Wijn die droefheydt can crencken, Sent Bacchus om te drincken, Waer door men siet ontsincken, Veel sware fanasyen Of Nyders al wat dincken Men gater niet van hincken Laet vry u keeltgiens klincken In spijt, van diet benyen Onder een groen pryeel, Alwaermen 'tsoet ghequeel Hoort van 'tghevoghelt eel Die int ghetal zeer veel Zijn buyten inde hoven, En daer danckbaerlick loven D'eenigh Schepper hier boven Na 'tvermoghen van haer krachten gheheel. Prince wilt niet vertraghen Om vrueghde te bejaghen Want dese schoone daghen Die sullen haest verdwynen Al 'tgheen nu vruchte draghen Werdt metter tijd ontslaghen Soo datmen dorre haghen In plaets van groente vynen Den winter kout Verthoont hem dan weer stout Als man grijs ende out Met snee hy d'aerd bedout Zeer haest die groene biesen Haer kleuren dan verliesen Door t'comen vande vriesen Die soo het landt krygen in haer gewout. 