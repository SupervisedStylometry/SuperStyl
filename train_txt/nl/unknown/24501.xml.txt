 O ghi die Jhesus wyngart plant verblyt v in dat suete lant daer gy syt toe vercaren Die claerheit is onsprekelick die blyscap onbegrypelic dien daer sal gebueren Die cierheit vroude vrede suuerheit die Jhesus v daer heeft bereyt en is v niet te noemen Jherusalem is dat lant syn naem vol hilicheiden seer bequaem veruullet mit alre vrouden Van hier en comet daer nyemant in dan die int herte draget Jhesus mynne ende is verciert mit doegden Dus is hi die sinen wyngart plant ende neernstich dient hem seer verlanget om cortes by hem te comen Tsal ewich dueren sonder verganc het is voel claere dan claer golt verciert mit gulden bloemen Die claere blencken dan die maene die sonne sy oec bauen gaen mit hoeren sueten roeke Van claren golde ist schoen paueyt mit sueten rosen auerleyt die sullen ewich dueren Och bauen al marien soen is daer soe wttermaten schoen diet lant v heeft gewonnen Hi is soe suet genoechgelic voel claere schoenre ongelic dan hondert dusent sonnen Hi syt daer in dat suete lant syn lieue moeder ter rechterhant voer alle creatueren Die hem anschouwet is soe verblyt tien dusent jaer doncket hem geen tyt tys waer diet kan versynnen Want reden die tyt en is daer niet dat daer ommermeer is verdriet van buten noch van bynnen Men is daer ewelic vrolic ende blyde van allen sorgen is men vry daer en mach geen weelde gebreken Maria is daer die conynginne alle reyne maegden hoer gesynne die Jhesus syn vercaren Mer si is bauen al gemynt van des conynges soen hoer lieue kynt als balsem onder den doernen Hoe claer schoen ende suuerlick dat si daer is in hoers kyndes ryke dat en kan geen mensche geweten Die borgers dragen daer alle cronen ende syngen dat clyncket inden throen Osanna alleluya Mer och der jonferen sanck is soe schoen sy syngen mit des conynges soen ende mit synre moeder marien Hoe dat clyncket auert hemelryke hoe claer schoen ende wonderlic en is niet wt te spreken Hoer croen heeft om enen rosen crans sy syngen mit Jhesum anden dans ende lauen sonder merren Dat krensken heeft soe groet vertuut elc roesken geuet meer claerheit wt dan sonne ende mane ende sternen Gheen cruyt op eertryke en is soe guet dat rucken mach als dat krensken doet al waer oncruyt fyolen Sy hoeren oec dat suete geluyt comet myne gemynde suete bruyt ende rust in mynen armen Sy syn beuaen mit Jhesus mynne als cherubyn ende seraphyn van groter mynnen sy bernen Ghelic die sonne is hoer aenschyn sy volgen dat suete lammekyn gecledet mit wytten stoelen Die engelen ende zielen syn gemeyn ende syngen blydelic onder een den conynck van den throne Lof eer sy v here sabaoth almechtich hilich ewich god een wesen drie persoenen Ghi syt die ewich heeft geweest ende hemel ende eertryke mit v geest dat vrolike jubelieren Och tys hem seer behagelic te hoeren van dat suete ryck die eerberlike leuen Die Jhesum dienen trouwelic synen wyngart plant hi boldelic die werlt sy begeuen Want als hoer tyt hier is gedaen sal hise lieflic daer ontfaen ende gelic der sonnen vercieren Ick en hebt soe wal oec niet ghesecht dat lant en is noch bet bereyt dan enich mensche kan gedencken Plant vrylic ghi sult daer syn verblyt mer siet dat gy gestaedich syt v tyt die naket alleynsken Dat Jhesus v daer sal ontbieden v werken sal hi auersien ende v nae doegden loenen Och waerlic hi is seer verblynt die tytlic voer ewich mynt ende wil dat lant vergeten Nochtant wal siet syn fondament dat schoen vercierde fyrmament mit steernen ende planeten Och god verleen een yegelic omt lant te dencken op eertryke ende daer nae te bewoenen 