 MEer aerd' als gout, meer quaed' als goede Menschen, Hadd' oyt in haer de Werelt groot en wijdt, Elck jonck en oudt, volght meest zijns herten wenschen, En 'theeft gheweest alsoo in Noachs tijdt, Abrahams, Loths, En die Propheten Godts David die wenscht om duyve vlercken, om den boosen hoop t'ontvlien in die woestijn, Ieremias siend' al veel wercken crom, Die wenscht om daer oock woonachtigh te zijn. D'eeuwen eenpaer, argeren schijnt wel eben Als 'tbeeldt, waer van Daniel doet verhael Daer 'thooft was klaer, van gout, de borst verheven Van silver, maer, de lenden van metael, De beenen naeckt, Van yser al ghemaeckt, De voeten t'saem van aerd' en yser, siet, Aldus het met dees arghe Werelt gaet, Van ouderdom en wortse wyser niet, Maer langhs soo meer Godtloos, ydel, en quaet Micheas vroet, die klaeghde oock voor desen Hoe dat het ginck met hem, even als een, Die druyven goet, soect, maer te na gelesen Was den Wijnbergh, en hy en vanter geen Gheen vroom' en vandt Men nerghens meer int landt, Te storten bloedt hadden sy vooren snel, D'een d'ander joegh int verdervens beswijc, Onder haer was de best als dooren fel, De redelickst' oock den distel ghelijc. Ghelijck voorseyt was, veel valsche Propheten, En Leeraers valsch, zijnder al opghestaen, Oock veel verleyt, en dat sy niet en weten, Lasteren sy, en oock de rechte baen, Meest int ghebruyck, Is Mammon, vleesch en buyck Te dienen, siet, en sulck Afgoden meer, Weynigh ghelooft, het Euangely is Veracht, verkeert zijn Gods gheboden seer Des Werelts lust is in de duysternis. Waer zijn nu al de Landen van Achayen Macedony, Asy, Illiricum, Voor den afval, hoe plagh aldaer te rayen, Des waerheyts licht ontsteken door Paulum, Wie ist die mach Antwoorden op den dagh, Als Christus komt om te oordeelen bloot, Of hy noch sal ghelooven vinden dan, Op Aerden hier, op den gheheelen kloot, Ofter niet elck en wert gheweken van. Broeders met vlijt, laet ons in liefden waken, Om ons beroep en verkiesinghe groot, Tot 'sGeests profijt, met weldoen vast te maken, Ghenaken Godt, altijt is ons wel noot, Met smeecken soet, In oprechter ootmoet, Bidden dat elc en een mach prijsen 'twoort Door vast gheloof hier binnen 'sWereldts perck, Eer men ghetrom in het verrijsen hoort, Daermen elc loon sal geven na zijn werck. 