 MYn Gelooff aen Godt Almachtich cleefft, Den Vader die gheschapen heeft Door syn Woort HEmel ende Aerd', Ons wt Ghenaed' Eewich bewaert. Lijff, Siel end Naeringh' hy ons geeft, End om syns Soons willen ons Lieft. Mijn Gelooff houdt oock aen JEsum Christ, Die GOdes Eenighe Soon is, Van Vader Eewichlijck gheboor'n, Door hem all' Dinck bestaet te voor'n, Die t'onsen Heyl van Hemel quam, End onse Sonden op hem nam. Die als den Enghel ons bewijst, Ontfanghen vanden heyl'ghen Gheest, End van Maria Maghet tzaert, Christ Godt en Mensch ghebooren wert, End ons door t'Euangelion Des Vaders Naem heeft condt ghedaen. Heeft selvest hem ten Offer goet, Aent Cruys voor onse Missedaet, Gheoffert willich met ghedult, Dat hy betaelden onse Schult, End ons verloosd' wt aller Noot, Door syn Bloet end onschuldig' Doot. Ghestorven end gheleyt int Graff, Ghevaren in die Hell' hen aff, Des Duyvels macht end werck verstoort End hem met Ketten bonden hart, Dat hy ons niet meer schaden kan, Dien, die Christo ghehooren an. Des derden Daeghs van Doodt op stond', Dien hy gheweldich Overwond', End daer nae op ten HEmel steech, Soo Heerlick hy Victory kreech, Ons nu in syner Majestaet, Verbidden end beschudden gaet. Van daer hy comen sal subijt, Met groote Macht ter laetsten tijdt, Te Rechten dat Mensch'lijck Geslecht, End elcken een Beloonen recht, Die G'loovighen met Hemels vreucht, Die Godloosen met Helles leydt. Mijn G'looff houdt aen den Heyligen Gheest, Die ons de Waerheyt Godes wijst, Van Vader en den Soon wt gaet, Leert die Propheten ons te baet, Jae onsen Gheest oock Tuychnis geeft, Dat ons Godt als die Kinder Liefft. Ick gelooff een Christelijck Gemeen, Daer Christus is dat Hooft alleen, Daer hy oock blijft tot aen den Eyndt, Door Godes Woort end Sacrament, Die door hem heeft ghemeynschap vroet Aller Geestlijcker gaven goet. Ick Ghelooff dat onse Sond' end Schult, Vergeven syn door Christus Huld', End dat wy hebben staedichlijck, Die Sleutelen van t'Hemelrijck, Ten Troost die Boetveerdich zijn, Den Rouw'loosen tot Eewig' Pijn. Ick gelooff dat die verstorven Lijff, Niet altijdts in den Doode blijff, Maer sal noch wederom Opstaen, End in dat Eewich Leven gaen. Daer wy met Godt in Eewicheyt, Wel varen sonder eenich Leydt. Wie dit Gelooff waerachtich heeft, Die selffd' in GOds Ghenade leeft, End sal met goeden Wandel fijn Wel Vruchtbaer int Gheloove zijn, Des help ons HEEre Jesu Christ, Want ghy des G'looves Veste bist. 