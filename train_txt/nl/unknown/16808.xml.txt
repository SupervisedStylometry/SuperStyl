 Ic errem haesken int wilde wout, ic worder ghejaecht en voort gestout; van allen lieden so moet ic vlieden: ben ic niet een erm onnoozel dier? ter werelt en hebbic gheen quartier. Ic en ete niet als gras en groen, hoe can ic minder schade doen? Met groten bladen ic mi verzade; dan drinc ic eens tot mijn playsier schoon water uyt eener clare rivier. De dichte haghen in het wilt, die sijn mijn toevlucht en mijn schilt, daer ic met luste neme mijn ruste, en maecke mijn beddeken aldaer onder den blouwen hemel claer. Als den jagher ten velde spoedt, dan slaet hi acht op mynen moet; dan lopen die bracken door berken en tacken. Want de honden sijn te ergh; si vinden mi lanx dal en bergh. Als ic oploop den berg seer fel, dan ben ic den honden al te snel; maer in het dalen si mi achterhalen, en vanghen mi met louter ghewelt: ic ligghe haest door hen neer ghevelt. Si rucken, si plucken mi also seer, si schenden, si breecken mijn ledekens teer, si grommen, si morren, si crabben, si cnorren, si sijn seer erg ende verwoet; si dorsten nae mijn onnoosel bloet. Den schut-wint die bewaret mi, tot dat den jagher comt daer bi, die metter spoet, seer cloec van moet, mi hangt met minen grauwen roc lustich omhoogh aen sinen stoc. Den jagher alsdan staende voet met groot gheluyt mine uytvaert doet. Tot mynen ghedincken sijn trompe moet clincken de honden over my, groot ende cleyn lustelic singhen int gemeyn. Ware ic maer met den jagher vri! maer, helaes, neen! dit jammert mi, vossen en wolven lopen ende scholven; si loeren op mijn gewey' altijd so dat ik nergens ben bevrijd. Al sijn mijn oorkens lanc en smal, ic raecke event wel in de val; met haer pratijcken si mi uytstrycken; si sijn daerop snoot ende valsch, so late ic onnooselic mijnen hals. De valcke snel als enen schicht, den havic met sijn scherp ghesicht, so ic ghaen vlieden, mi haest verspieden, en vallen van boven met groot gedrijf met bec en klouwen op mijn lijf. Ic ben een dierken dat seer wel smaect, tot menschen behoef van Godt ghemaect, daerom met reden stel ic mi te vreden; ic ben er van Godt tot menschen spijs gheschapen int aerdsche paradijs. Als ic ontleet ben, bloot en naect, wert menigh gherecht van mi ghemaect: so m' in pasteyen mi doet bereyen, met goede sauskens menigherley van suiker en andere specery. Dan blaest men ooc, na douder steê, die tromp tonteyne op myn santé; die hondekens fiere lustigh playsieren; dus menighen vorst en menighen baes die verteirt sijn gheldeken bi den haes. Princelicken jaghere stout, wanneer ghi eet van mijnen bout, tot mynen ghedincken wilt eens uutdrincken ter eeren van het haesken jent; dat begheer ic voor een testament. 