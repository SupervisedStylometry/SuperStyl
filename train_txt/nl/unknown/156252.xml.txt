 EXelent hooch beroemt, Is der kinderen wesen, In die Schriftuer ghenoemt, En seer heerlijck ghepresen, So lang sy goet noch quaet Weten ghelijck daer staet Deuteronomium int eerste blaet. Levendich heeft ghestelt, Christus tot een exempel, Een kint so Schrift vermeldt, In sijn heylighe Tempel, Dats manck sijn cleyne schaer, Die disputeerden swaer Wie die grootste was onder haer. Ick seg sprack Christus reyn, So ghy u niet begheven Ghelijck kinderen cleyn, So comdy niet int leven, Maer wie met groot begheert, Hem als een kint verneert, Wort int Hemelrijck meest gheeert. Sonder eenighe daedt, T'zy goet of quaet bedreven, Alleen uyt Gods ghenaedt Wert den kinders ghegheven Het eewighe rijck, Teghen welck is ghelijck Gout, silver, paerlen als sant of slijck. Alsulcken hooghen pant Connen wy licht verliesen, Als wy tot ons verstant Comen, en dan niet kiesen, Ons naesten met vliet Te dienen sonder verdriet, Ghelijck wy wilden dat ons gheschiet. Beyde goet ende quaet Connen wy dan bedrijven, Maer Paulus die raet, Int quaet kinders te blijven, Och het heeft so veel aen Om dit recht te verstaen, En noch veel meer recht na te gaen. Elck neemt lichtelijck waer, So lang als wy zijn kinder, Gheen leere vuyl oft claer, Doet ons profijt of hinder, Maer nu wy meer en meer Van die kintsheyt nemen keer, Is dit navolghende onse leer. T welck beschreven staet Proverbiorum twintich, Exodi t'selve blaet, Doet het doch patientich, Eere u ouders gheeft, Op dat ghy langhe leeft, Dits t'eerste ghebodt dat belofte heeft. Maer die dit rebelleert, Die doot die moet hy lijden, Merckt met wat ernst begheert, God voor d'ouders te strijden, Eerst met beloften groot, Maer al die die verstoot, Dreycht hy wreedelijck met ter doot. Al die daer vreest den Heer, Dienen haer ouders deghen, Doetet doch met begheer So suldy goede zeghen, Van d'ouders ontfaen, Des Heeren straf ontgaen, Al hadt ghy self oock sonde daen. Tobias jonck en fijn, Laet uwe voorbeelt wesen, V ouders leen te zijn, Ghelijck wy van hem lesen, Van Sara oock leert, Ydelheyt, ontucht af weert, V tot den spelenden niet en keert. In dit cleyne vermaen, En wat de Schrift meer tuyghet, Als kinderen ghehoorsaem, Ons rug laet zijn ghebuyghet, Ick cant in mijnen liedt Alle by brenghen niet, Daerom de Schriftuer selfs aensiet. Alle der Godtlooser zaedt, En die met haer verkeeren, Worden verdorven quaet, Vervloeckt al voor den Heere, Dus met haer niet en lacht, Loopt, liecht, vloeckt, vecht of slacht, Maer een heel nieuwe gheboort betracht. 