 OCh broeders al te samen En susters inden Heer Ghy die draecht Christus namen Voecht v toch na syn leer. Laet uwe lichten lichten Al voor die menschen claer Wilt uwen naesten stichten Weest int gheloof vruchtbaer. Christus die Heer ghepresen Is onsen Herder goet Wilt goede schaepkens wesen Al naer zijn stemme doet. Laet v van Christo leeren Hy is ons meester reen Wilt v voor hem verneeren En wilt hem volghen alleen. Wandelt op Christus paden Die naer hem zijt ghenoemt Die werelt wilt versmaden Anders v niet en roemt. Wort reyn en reynder mede In liefden goet opgroyt So blijft ghy in Godts vrede In alle duechden bloyt. Weest ootmoedich van herten En saechtmoedich van gheest Weest lijdtsaem in al v smerten In druck verduldich meest. Laet het v ghenoech wesen Dat ghy tvoorleden tijt In sonden seer mispresen Versleten hebt subijt. Den vleesche zijt ghestoruen En die werelt met een Door Christus cracht verworuen So leydt een leuen reen. Hebt liefd onder malcanderen Volbrengt Christus ghebodt In liefden so wilt wandelen Tis v gheboden van Godt. Laet vrede by v bloyen Vliet twist ende tweedracht Wilt v tot deuchden spoeyen Dient den Heere met macht. Hebt Godt altijt voor ooghen Och Broeders al ghelijck So sal hy v verhooghen Hier bouen in syn rijck. 