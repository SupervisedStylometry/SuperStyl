 'TIs langh genoegh aldus geleeft, Ick kome tot mijn rijpe jaren, Ick hebbe gins en weer gesweeft, Nu wensch ick eens te mogen paren: Alleen te syn En is maer pijn, Ick laet het censaem leven varen. Ick wil gaen soecken waerick kan Een die aen my haer wil verbinden, Maer stoffe voor een eerlick man VVaeyt ons niet aen met alle winden: Een soete maeght Die my behaeght En is soo lichte niet te vinden. Dat edel pant, een echte deel, En wast voorwaer niet aen de wegen, Het is een schoon en dier juweel, Het moet van Gode syn verkregen; Een soete vrou, Haer man getrou, Is jae des Heeren eygen zegen, VVelhoogste Schepper, eeuwigh God, In dijnen naem wil ick beginnen, Verleent my doch een gunstigh lot, En laet mijn herte troost gewinnen: Mijn ydel oogh VVil byster hoogh, Maer ghy betoomt mijn losse sinnen. Laet doch niet vliegen mijn gemoet Daer ick geen troost en sou verwerven, Een wijf dat trotst op machtigh goet Doet menigh hertvan rouwe sterven; Een mijns gelijck In deughden rijck VVensch ick voor my te mogen erven. Laet eene my ten deele sijn, Naer u gebodt en soete wetten, Die, in verdriet en sware pyn, Mijn herte kan in stilte setten; Sout anders gaen, Door sotte waen, Ghy, Heere, wilt het stuck beletten. Maer koom ick tot een rechte maeght My dienstigh tot een vreedfaem leven, Laet die naer eysch van my gevraegt Niet met de sinnen elders sweven; Buygt haer gemoet En 'tnaeste bloet, Dat sy aen my mach syn gegeven. En als ons vlees dan is gemeen, Soo wil den geest ons soo bereyden Dat wy van twee oock werden een, En geen verschil sy tusschen beyden; Tot wy, o Heer, Eens t'uwer eer VVt vlees en werelt sullen scheyden. 