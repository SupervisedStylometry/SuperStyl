 O Heylich eeuwich Godt, O Godt van Sabaoth, O Heere der Heyr-krachten, Ghy zijt mijn deel, mijn lot, Mijn lief, mijn hert, en t’slot Van alle mijn ghedachten. O eeuwich Vader mijn! O eeuwich Vaders schijn! O Heylich Gheest vol minne! O schoon wesen divijn, Dry in persoonen fijn, Een van natur’ en sinne. Maer soo v wesen reen Dryvuldich is en een. Soo is mijn hert drijkantich: T’is voor u Godtheyt kleen. Maer ick gheeft u alleen, O Heere triumphantich. De hantsche werelt wijt. Den hemel dies omrijt Kan t’herte niet versaeyen: Hoe blij, hoe groot iolijt, Hoe soet, hoe langhen tijt, Ten kan ons al niet paeyen. Ront is de werelt saen, T’hert heeft dry punten aen, Hoe soud’ sy dat toch vullen? Neen, neen ick laetse gaen, Sy sullen al mis slaen Die haer beminnen sullen. Komt schoon Dryvuldicheyt, Mijn hert is u bereyt, Dry sal in dry wel passen: Maer vult mijn ydelheyt Met gratie planteyt, Doet my in deuchden wassen. Oock vol onreynicheyt, En sonden vuylicheyt, Vol stof ben ick, en asschen: Komt Vaders heylicheyt, Komt Christi suyuerheyt. Komt Heylich gheest my wasschen. Wascht toch mijn siele schoon, En maeckt mijn hert den throon Om v Heer te logheeren: Op dat ick eens idoon Mach winnen s’hemels croon, En eeuwich iubileren. 