 HElaes! Helaes! ick moet al weenende beclaeghen, Dat ick in aerdsche liefd den tijdt hebb’ overbraght: Sonder te stieren eens ten Hemel mijn ghedacht, Of sonder van yet goed’s een voor-bewijs te waeghen. O Iesu goedertier! die zoo veel hebt verdraeghen: Die in u dierbaer bloed, de sonden hebt versmacht; My Sondaer dogh verheft uyt de vuylheydt veracht Met ‘tHert een Hemel-waert, om u zoo te behaeghen. Al ist dat mijne jeughd glat, broos, wildt ende sot Teghen het oogh-loos kindt gheworpen heeft het lot, En somtijts met het self’ ter weerelt inghevaeren; Laet my van verre sien den blijden haeven-schoot, Daer eens met goeden windt magh aenslaen mijnen boot, Al waer ghy dien altoos in ruste meught bewaeren. 