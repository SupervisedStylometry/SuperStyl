 Wel die daer nu seer neerstelijck bereyden, Vercieren den Bruydegom te verbeyden, Dat onse zielen hem worden vertrout, Alst lichaem dat aen malcanderen hout, Vleesch van sijnen vleesche ende ghebeente, Soo men van Christ leest, en sijn Ghemeente: Hoort doch nu toe, wat hy sonder verschil Van sijner Bruyt vordert en hebben wil. Met den gemoede moet sy suyver wesen, Fijn wel ghedaen in rechter Godes vresen, Schoonheyt des lichaems soect de Heere niet Maer dat inwendich int herte gheschiet: Wascht en reynicht u, seggen sijn voor-boden Die ons tot deser Bruyloft comen noden, Die haer nu soo reynioghen sonder rust, Daer toe heeft de Bruydegom dan sijn lust. Met deser daet en mach men noch niet vyeren, Want Christus eyscht oock zedige manieren Aen sijn Bruyt, datse die vertoonen sal Met woorden en met wercken over al: Mate is goet ghehouden in die reden, Want quaet geclap dat verderft goede zeden Erghernisse en moet men int ghemeyn Oock niemandt geven deur wercken onreyn. En hy soeckt oock rijckdom sonder vermoeden Aen sijn Bruyt, en overvloedighe goeden, Welcke by haer in die deuchde bestaen, Hier van doet Petrus ons een schoon v’maen: Dit zijn die dinghen die hy doet begeeren, Daer mede sijnen Vader te vereeren: Wie dese niet en heeft, is arm en blindt, Tast nae den wegh, weet niet waer hy hem vindt. Recht wel ghesont, creupel noch lam van leden, Soeckt hy een Bruyt t’aenveerden met voorreden, Dat sy veerdich zy in haer wercken ras, Wat sy hier doet nae Gods wille te pas, Dat men vuerich hier zy voor alle dinghen Om den wille des Heeren te volbringhen, Vervloeckt is de knecht onwijs, de onvroet Sijns Heeren werck hier traghelijck nu doet. Trouwe soeckt hy, en datse daer beneven Haer trouwe niemandt anders en sal geven, En dat men in alle wercken sijn eer Alleen sal soecken, en anders gheen meer, Daerom ist dat wy eten ofte drincken T’moet zijn om hem alleen de eer te schincken, Hy en wil niet, die’t al gheschapen heeft, Dat men sijn eere yemandt anders gheeft. En hy wil oock datse int hert ootmoedich Ghehoorsaem, onderdanich zy, en goedich Dat sijnen wille, en den haren niet Daeghlijcx geschiede in vreucht oft verdriet, Wie hem wil volgen moet hem selfs v’saken Niemant en can hier in een onschult maken, Daerom gaet niet in u begeerte voort, Maer voeght u altijt nae des Heeren woort. Noch soeckt hy boven allen dit te vooren, Reyn liefde in haer herte vercooren Ten zy dat dese zy int herte ghestelt, D’ander te samen voor hem niet en gelt, Hy en nemet niet aen, t’zijn ijdel daden, Maer waer liefde is int herte wel beraden Soo maecktse wel alle dinghen bereyt, Want sy is den bandt der volcomenheyt. Soo wy dan nu weten deur dit aenschouwen Wat Bruyten dat Chriostus nu hier wil trouwen, En hoe ghestelt moet zijn dees teere maeght, Dus toeghemaeckt eer datse hem behaeght, So mach nu elck een hem hier niet beproeven, Maken bereyt, t’ghen’ dat hy sal behoeven, Dewijl dat hy noch heeft een cleyne tijt, Naemaels en crijcht hy daer toe geen respijt. 