 Ellendich is dat herte myn ellende moet myn leuen syn ellende heeft my doerscaten Ellende is in my soe groet sy castyet my bauen maten Voel beter waert ellendich te syn dan ic vergete die liefste myn van niet my heeft gescaepen mit synen hiligen bloede verloest die en wil ic nvmmer meer laten Myt recht sal hi die liefste syn daer ic om doge soe groete pyn van buten ende van bynnen ende daer ic oec om deruen wyl genoechte mynre synnen Hem beueel ic my geheel die waerlic is dat beste deel dat yemant mach vercrygen al soldet my costen myn leuen al ic wyl hem gestadich blyuen Och ic en mach rusten nacht noch dach tot dat ic hem beschouwen mach al inder hoechster mynnen ende suetelic gebrucken mach in alle mynen synnen Dan is myn droefheit al gedaen ende myn ellende toemael vergaen als ic hem mach beschouwen al in dat hemelsche vaderlant dat vol is alre vrouden Troest my suete lief alleyn al ander troest is my te cleyn ontsteket myn herte van bynnen mit uwer ewiger sueticheit ende laet my niet alleyne Myn herte dat doget soe grote pyn dat ic dus moet verscheyden syn van mynen lieuen heren hier om wil ic dat cruce omvaen ende mit christus steruen leren Mit christus anden cruce te staen ende hem mit mynnen om te vaen in steruen alre dyngen dat maket ons sinen beelde gelick die voer ons steerf van mynnen In deser tyt en vyndic niet ten is al liden ende verdriet dan god alleen te mynnen dat steruen is soe menchuolt van buten ende van bynnen O cruce O doet O hertsen pyn wanneer sal ic verledighet syn van uwer bitterheiden als ic ten saligen leuen gae soe suldi van my scheyden O leuen alre sueticheit myn herte moet weerden wtuerbreyt om v geheel te ontfangen die my alleen vernoegen mach nae di staet myn uerlangen 