 HEt quam een Ruyter van Bosschayen Gister avont inde wijn, Nu en seght salmen hier niet nayen, Ick heb gescheurt mijn hemdekijn, Noch heb ick eenen gulden fijn Die sal ick u Meysken gaerne geven, Wildy tavont mijn boelschap zijn, Soo sal ick met u vrolijck zijn. Tegen den wint kom ick gezeylt, Als een die hem t'schepe niet en verstaet, Ghy hebt geen sinnekens aen my geleyt, My dunckt dat ghy mijn liever verlaet, Na dat 't nu aldus met my gaet, Soo wil ick maken een verdracht, Een ander te kiesen dat is mijn raet, Adieu die ick te minnen plach. Schutterkens die den boge hantieren, Coopen twee peesen tot haren boghe, Breecken sy d'een na speels manieren Sy stellen een ander ten selven toghe, Desgelijcx wil ick te doene pogen, Want vrouwe sinnekens zijn als stof, Gelijck den wint quamdy my aengevlogen, Hier mede schoon lief neem ick oorlof. Och lieve gesellen ick moet u klagen, Ghy moet my nu geven goeden raet, Ick ben gekomen in Venus plagen, Ick en weet niet wat my te doene staet, Mijn hope, mijn troost, mijn toeverlaet Heeft my begeven ende seer ontwaert, Dus is mijn herteken soo seer beswaert, Maer 't sop is der kole niet waert. Hy stelt sijn herteken in swaerder sorgen Die sijn sinnekens aen vrouwen leght, Want sy hanghet altijt sonder worghen, Als een die strijt en vecht, Wien ick 't klaghe ick hebbe onrecht Altijt soo gaet sy haren pat, Sy en heeft geen sinne aen mijn geleght Al blijve ick in druck wat achtse dat. Die dit Liedeken eerst heeft ghesongen, Dat was een Ruyterken van gelde bloot, En hadde ghedaen qua nijders tongen Hy laghe sijn liefken in haren schoot, Daer hy toe droegh sijn liefde groot, Die mach hem ghebeuren tot geender tijt, Sy quam hem gehelpen uyt sijnder noot, Maer quaede nijders tongen geeft hy de wijt. 