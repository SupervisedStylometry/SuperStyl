 WAer gaet ghy Tyter nu weer weyen, En laet alleen, De droeve Galathea scheyen Met swaer geween, Wat oorsaeck ist dat ghy gaet vluchten, Nu van mijn af, Ick heb voor al mijn boertich kluchten, De rechte straf. Hoe dickmaels hebt ghy my gheswooren, Oprechte Trou, Hoe dick hebt ghy my laten hooren, U grooten rou, Wanneer ghy met droeve ghesanghen Ginckt door het Veldt, En klaeghde hoe ghy waert ghevanghen, Niet met gheweldt. Maer Galathea wist te setten, Veel listicheydt, Haer Ooghen als de Voghelaers Netten, Wijt uytghespreydt, Daer ghy quaemt soetjes naghevloghen, En docht gheen quaet: Maer 't Net was haestich toe ghetooghen, Met valsch verraedt. 