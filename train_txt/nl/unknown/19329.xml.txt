 MIn Heer mijn Godt Mijn hemels Uader wtuercoren Uan al v ghebot En houd ic niet een achter noch voren Maer Uader staeckt toch uwen toren Mijn crancheyt aensiet Ick en twijfel niet Ick sal noch eewich met v vruecht orboren. Beuechtinghe ende aenstoot Moet ick lijden van daghen tot daghen Uyant weerelt, helle, sonde, en doot Legghen naer my listen en laghen Maer Uader in v hebbe ick behaghen Gheeft mi de macht Dach ende nacht Dat ick v cruys mach helpen draghen. Int Babelonsche lant Hout my die doot ende die sonde gheuanghen Maer Heere ghy hebt den bant Ontdaen met uwer hant niet om verstranghen Dies ick wt rechter liefden v moet aanhanghen Die weerelt loos Is wt altoos Om my te bringen in huer bedwanghen. Sondich ende cranck Is mijn natuere ghecomplexyoneert In tvyants bedwanck Was ick duer Adams val ghemessuseert Maer Uader ghy hebbet al gherefureert Adams misdaet En Euaens raet Hebdy voor uwen Uader ghepayseert. U bermherticheyt ydoon Begheer ick Heer maer niet v recht Hadde ick naer mijnen loon Soo waer ick een arm verwaten knecht Uan trijcke soo ons de schriftuere secht Ghy zijt alleen Die ons maeckt reen Uan al ons sonden suyuer en oprecht. Lof eer en prijs Moet v toeuloeyen Godt van Israel Dats mijn aduijs Want ghy ons hebt ghebrocht wt groot gequel Dus ick v wil aenbeden en niemant el Want duer v cracht Hebdy die macht Babelon ghenomen met hueren raet seer fel. Prinche van Iuda Alle leden moeten voor v beuen En roepen aen v ghenay Soo ons die Propheten te kennen gheuen Salicheyt wt v moet elck aencleuen O dierbant pant Seer triumphant Ghy zijt die wech waerheyt en tleuen. 