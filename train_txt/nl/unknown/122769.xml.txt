 ‘Den dach en wil niet verborghen sijn, Het is schoon dach, dat dunket mijn. Mer wie verborghen heeft sijn lief, Hoe noode ist dat si scheiden.’ - ‘Wachter, nu laet u schimpen sijn, Laet slapen die alderliefste mijn! Een vingherlinc root sal ic u schenken, Wildi den dach niet melden.’ - ‘Och meldic hem niet, rampsalich wijf, Het gaet den jonghelinc aen sijn lijf; Hebdi den schilt, ic hebbe die speer, Daer mede maect u van hier!’ Die jonghelinc sliep ende hi ontspranc, Die liefste hi in sijn armen vanc: ‘En latet u niet so na ter herten gaen! Ic come noch tavont weder.’ Die jonghelinc op sijn vale ros trac, Die vrouwe op hoogher tinnen lach: Si sach so verre noortwaert inne Den dach daer die wolken dringhen. ‘Haddic den slotel van den daghe Ic worpse in ghender wilder Masen, Oft van der Masen tot in der Rijn, Al en soudi nemmer vonden sijn.’ 