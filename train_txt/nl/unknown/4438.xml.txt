 DRie dinghen sijn hier seer verschrickelijck// en Tverraet is boos en seer onschickelijck// optvierde en mensch gruwel aendoet// roer, en stortinghe van onnosel bloet// Dees twee ghy argher (dan de doot onsoet// hier) kennen moet, Deur tquaet wt haer gheresen// Maer tis een herten// leet bitter en quaet// de daet// van een wijf daer deur haet ialoersheyt in can wesen. Die een boos wijf heeft t'gaet hem alleleens Ghelijck een coppel ossen dat onghelijck trect, Wie dese crijght hem naect hier veel gheweens, Een schorpioen heeft hy twelck fenijnich bevlect Is sy dan droncken schande sy ontdect, Sy wort beghect// wie souse dan ghedooghen, Is hoeren aert dan vast in haer ghesticht, Seer licht// soo is al haer ghesicht, Sy draeyt altijt haer ooghen. Is dat v dochter haer niet seer en schaemt, Soo houtse hert en toont v aensicht niet te bly Op dat sy niet en doe dat onbetaemt, Als sy haer soude laten duncken te sijn vry, Siet ghy haer stoutlijck onsien weest daer by, Want ist dat ghy van haer alsulcx hier ghedult Tgheef v gheen wonder in van haer dan iet Gheschiet// daer v deur naeckt verdriet, Want ghy hebt selue schult. Ghelijck een voetgangher die hem seer spoeyt Deur dorst het eerste water drinct dat hy vint, En oock ghelijck hy sijnde heel vermoeyt Hem op de eerste pael te rusten beghint, Soo wert van haer de eerste oock bemint, Sy wert ghesint// tot t'gheen dat haer doet dolen, Daerom voorsiet in t'gheen dat ick hier laeck De waeck// en heel der dochter saeck Is d'ouders hier beuolen. Twee stucken my verdrieten hier altijt, En t'derde dat maeckt toornich mijn ghedacht, Een strijtbaer man die int laetste aermoedt lijt, En dat een wijs raetsheer ten laetsten wort veracht, Die van d'oprecht gheloof valt deur cleyn cracht, En by t'gheslacht// des ongheloofs hem beroemt, Dese die heeft hier al deur sijnen keer, De Heer// al tot den swaerde seer Swaerlijck verdoemt. 