 Aenmerckt doch mijn gheclach, Ghy Ruyters fraey van sinnen, Ic truere nacht ende dach, Ende roepe o wy o wach Dwelc ic wel clagen mach, Want om een de ic eens sach thert duerstraelt van minnen Maer lacen hoort hier naer Al heeftse my gheleecken Een ander sach ick daer Staen spreecken tegen haer Dat scouwen viel my swaer Ende ick ghinck van daer Dat hert dat docht mi breken Beroert was al mijn bloet Ic en cost my niet bedwingen Dat dede vrou venus bloet Die alle harten voet Al metter minnen gloet Al mijn bloet nam sinen vloet, tmoste ter nosen wtspringen. Den nacht viel my te lanck ic en conde niet langer dueren Ic was in haer bedwanck Die minne ginc haren ganc Die swaer gepeysen stranc, Haer en weet icx geen ondanc Mocht zy mi noch gebueren Och mocht eens anders gaen Wilde den tijt verkeeren Al ben ick gheuaen Bedruct met menige traen Al om dat minnelick graen Alle druc soude ic versmaen Ende altijt vruecht vermeren. Elc die dit liedeken singt Mint vrolijc tot allen tijden Die wter schalen drinct Mer de vrou venus scinckt Mijn lijden ouerdinckt, Ist dat gy int beecxken sprinct certeyn ghy moet wat lyden. 