 DEn Heere wil ick prijsen Sijn lof is altijts in mijnen mont Mijn siele sal dies veriolijsen Dat den bedroefden mach hooren goet ront Op dat sy verblijden in alder stont Prijset met my den Heere der Heeren En laet ons zijnen name maken cont En onder ons vermeeren Want groot is hy vol eeren. Doen ick hem sochte alleene Uerhoorde hy my in mijnen noot Die in hem hopen reene Werden verlost van wederstoot Haer aenschijn siet gheen schande groot Want als de bedroefde kermen Uerhoort hy haer in dit conroot En helptse wt al haer zwermen Uan druck can hyse ontfermen. Den goeden Enghel des Heeren Ommeleghert die hem vreesen coen En helptse wt haer verzeeren Dies smaect en siet in elck saysoen Hoe soete den Heer is in al zijn doen Salich zijnse die in hem betrouwen Ureeset den Heere wilt themwaert spoen Die zijn gheboden houwen Ghy vercoren mans oft vrouwen. Want die den Heere vreesen En lijden gheen ghebreck voorwaer Hy laet haer niet als weesen Den rijcken sal behoeuen hier naer Want die den Heere soecken eenpaer En sullen gheenen hongher lijden Dies herwaerts o mijn kinders eenbaer Wilt v van tquaet vermijden Ureeset den Heere aen allen zijden. Wie ist die lust te leuen En wenscht goe daghen te sien certeyn Die moet zijn tonghe verheuen Bedwinghen van alle quaet onreyn En zijn lippen dat sy in dit pleyn Uan gheen bedroch en spreken Staet af van v weghen alle ghemeyn Soect vreed, wilt daer naer steken Die en sal v niet ontbreken. Want de ooghen des Heeren Sien altijt op den gherechten fijn En zijn ooren wilt hy keeren Op die hier schreyen en truerich zijn Maer thoornich aenschijn des Heeren diuijn Staet teghen die quaet hantieren Dat hy haer deel in alder termijn Met al haer boos versieren Eewich wt sal roeyieren. Als de vercoren schreyen Den Heer (met troost) hem tot haer went En verlostse sonder beyen Wt allen druck, leet, en torment Hy staet haer vast by tot inden endt Die oprecht van herten wesen En helpt die ootmoedich zijn bekent Al zijn sy hier mispresen Wt als can hyse ghenesen. Prince hy can behouwen Al haer ghebeenten buyten dangier Datse niet en verflouwen Noch gheschent en werden in noot onghier Den quaden verwacht dat eewich vier En die zijn vercoren haten Sal hy beschuldighen buyterthier De zijne coemt hy ter baten Al die op hem verlaten. 