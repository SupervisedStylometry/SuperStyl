 EEn Venus dierken heb ic wtuercoren Gheen scoonder en weet ic nv terstont Om haer so wil ic nv vruecht orboren Int aensien van haren lachenden mont. Haer keelken wit haer borstkens ront Maken mi vrolic van sinne. Scoonder en was noyt van moeder geboren. Tis recht dat icse beminne Gelijc gout huer hayr is van coluere. Twe oochskens ter amoruesheit snel. Twee borstkens ront soet van natuere. So is mijn lieueken dat weet ic wel Sedich van geeste ende niet rebel Is mijnder herten keyserinne | Ic en weet ter werelt gheen lieuer creatuere Tis recht dat icse beminne. Noch heeft si een hoochmoedighe coragie Ende daer toe eenen fieren ganc Int triumpheren bedrijft si ragie. Ic en hoorde mij dagen noit soeter sanc. Dan si en bedrijft met haren voys geclanc. Het dunct mi puer een Goddinne. Ghefatsoneert is si als een ymagie Tis recht dat ickse beminne Ick en can vergeten mijns liefs manieren Haer vriendelijck wesen haer fiere gelaet Crijge ic gheenen troost door haer bestieren So wort mijn herte heel desperaet. Mocht ic met haer mijn troost mijn toeuerlaet Soo waer ic blijde van sinne Vruecht ende solaes soude ic hantieren Tis recht dat icxse beminne Princesse ient die mijn vruecht doet breeden Al mocht ic hebben van goude swaer Tgewichte van v ic en sal van v niet scheeden Ghi blijft mijn liefste wederpaer. Want aen v liefken en weet ic gheenen maer. Dan alle vruecht een gewinne. V wesen reyn en mach mi niet verleeden. Tis recht dat icxse beminne. 