 VVie Godt hier dient altijt met goeden luste Is aenghenaem en hy vercrijght// En sijn ghebet dat bringht hem ruste// Twelck op tot in den hemel stijght. T ghebet ghesproken hier al in cleynde Dringht door de wolcken dicht, Ten laet niet af ten neemt gheen eynde, Tot dat het coemt in Godts ghesicht. Dan en sal Godt die Heer oock niet vertrecken Recht oordeel teghens weerparty, Sijn straffe sal hy dan ondecken En den bedruckten hier staen by. Tot dat hy hier onstucken heeft gheslaghen De lendenen boos ende hert Van onbarmhertighe die t'volck hier plaghen, Twelck door sijn hant ghewroken wert. Hy salse al te zamen hier wtroyen Die hier den ermen doen te cort, De onrechtuaerdighe sal hy verstroyen, Sy sullen worden onghestort. Hy gheeft een ieghelijck hier na sijn wercken, Nae verdienst loont sijn maiesteyt, Hy wreect, verhuecht alsmen mach mercken Met sijn seer groote barmherticheyt. Ghelijck hier coemt t'rechter tijt reghen Als haer de droochte spreyt wijt, Soo wort barmherticheyt oock hier ghecreghen In noot en ter rechter tijt. 