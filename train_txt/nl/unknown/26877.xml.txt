 DEn sone Ahabs en Iesabel, Ahasia beschreuen, Wierdt Coninck ouer Israel Tot Samarien verheuen, End' regeerde twee Iaren, vaet mijn bediet Maer dat en behaeghde den Heere niet, Hy wandelde seer t'ondeghen In al sijns Vaders weghen. End' in de weghen Ieroboam Die't volck sondighen deden End' verweckte den Heere tot toorne gram, Hy heeft Baal aenghebeden Ghelijck sijnen Vader end' Moeder straf, De Moabijten vielen doe af Van Israel te gader, Nae de doot van sijnen Vader. Ahasia viel deur de tralien stranck Te Samary in sijn zale, Daer van was hy gheworden kranck, Sandt boden, van die quale, Seyde, gaet vraeght voor my ydoon Baalzebub den Godt, tot Ekron, Of ick noch sal nae desen Van mijn cranckheyt ghenesen. Den Engel die sprack haest met der spoet Tot Elia den Thisbite, Gaet henen de mannen int ghemoet, Die den Coninck met vlite, Ghesonden heeft, end' segt soo tot, En is in Israel gheenen Godt? Datmen Baalzebub moet gaen vraghen, Doe ginck Elias ghewaghen. Ghy en sult, heeft de Heere gheseyt, Van't bedde niet gheraken Daer op dat ghy u hebt gheleyt, Maer den doot sult ghy smaken. De boden zijn haestich omme ghekeert, End hebben dat den Coninck vermeert, Gaet sprack hy, die wy vonden, Tot die u heeft ghesonden. En segt tot hem, soo seyt de Heer, En isser nu oock gheenen Leuende Godt in Israel meer, Dat ghy, tot sijn vercleenen Tot Ekron uwe boden, sendt, Om te vraghen de Afgoden, blendt, Daerom soo sult ghy steruen, End' gheen ghesontheyt verweruen. Als de boden hadden vertelt, Soo ginck den Coninck vraghen Hoe was den seluen Man ghestelt Die u sulcx ginck ghewaghen? Sy spraken vryelijck ouer luydt Den man hadde aen, eenen rouwen huydt, Met eenen gordel om zijn lenden, Den Coninck Elia kenden. Den Coninck seer haestelijck sant Eenen Hooftman ouer vijftich, Met sijne vijftich seer vailjant, Tot Elia ghestichtich: Maer doe hy by den berghe quam, Soo sprack hy teghen Eliam, Ghy Man Gods sonder schromen, Ghy soudt haestich af comen. Elia antwoordde den Hooftman fier, Ben ick een man Gods met namen? Soo come van den Hemel dat vyer End' verslinde u al te samen: Doe viel dat vyer van de Hemel expeert, End' heeft desen Hooftman verteert Met sijn vijftich persoonen, Men sach niet een verschoonen, Den Coninck die sandt wederom Eenen Hooftman, als vooren, Met ander vijftich mannen vroom, Den Coninck moeste hy hooren, En quam tot Elia nae by, Man Gods, comt hastich af, sprack hy: Want den Coninck onuerholen, Die heeft u sulcx beuolen. Ben ick een man Gods, sprack Elias Tot den Hooftman publijcke, Soo come dat vyer van den Hemel ras, End' verteere u al ghelijcke: Doe viel dat vyer van den Hemel terstont End' heeft alle dese lieden verslont, Daer en is niet een ghebleuen Die daer behielt zijn leuen. Den Coninck sandt ten derden mael Eenen Hooftman seer spoedich, Met sijne vijftich ghenerael, Maer die sprack seer ootmoedich, End' smeeckte, Elia ghy man Gods recht Laet doch die ziele van uwen knecht Een weynich zijn van waerden, Hy buyghde hem tot der aerden. Dat vyer is gheuallen van den Hemel Op de twee eerste Helden, En op haren vijftich, wy wetent wel, Soo laet ons ziel wat ghelden: Doe sprack den Enghel des Heeren tem Tot Elias: gaet henen met hem, End' en wilt u niet vreesen Voor den Coninck te wesen. Elia ded' den Coninck condt, Soo seyt de Heere almachtich, Om dat ghy henen boden sondt Tot Baalzebub oncrachtich, Als ofter in Israel wijs bedocht, Gheen Godt en ware, die men mocht Een woordt vraghen manierich, Soo en sult ghy, sprack hy vyerich. Van dat bedde niet meer opstaen Daer ghy op zijt gheleghen, Om dat ghy sulcx al hebt ghedaen, Is u den Heere teghen: Dus starf den Coninck met groote pijn, Nae den woorde des Heeren fijn, Deur Elia ghesproken, Dat woordt bleef onghebroken. Princelijcke Godt, almachtich en sterck, Dat is niet uyt te spreken, Wonderlijck zijt ghy in u werck, Gheene by u gheleken, Soo't met der daedt wel seere, blijckt, Wee die van u, o Heere, wijckt, Ander Goden verkiesen, Dat leuen sy verliesen. 