 NU drijuen wy den Paus heraus Wt Christus kerck en Godes huys Daer in hy moordelick heeft gheregeert En ontallick veel sielen veruoert. Haest v hier wt ghy verdoemde sone, Ghy roode bruyt van Babylon Ghy zijt den grouwel en Antechrist Uol loghen en moort, en erghelist. Dynen aflaets brief bullen en decreet Light nv verseghelt int secreet Daermede staelt ghy der weerelt haer goet En schendet daer door oock Christus bloet Den Roomschen God is wtghedaen Den rechten Paus wy nemen aen Dat is Gods hoecksteen en crist Op dien dat zijn kercke getimmert ist Hy is den hoochsten priester saert Aenden cruyce dat hy gheoffert waert Sijn bloet voor onsen sonden vergoot Rechten aflaet wt zijn wonden vloot. Sijn kerck hy door zijn woort regeert God vader selfs ons instrueert Hy is dat hooft der Christenheyt Hem sy lof prijs inder eewicheyt. Ons koemt eenen frayen somer toe Uerleen ons Christus vrede en verhou Uerleent ons Heere een salich iaer Uoor Paus en Torcken ons bewaer 