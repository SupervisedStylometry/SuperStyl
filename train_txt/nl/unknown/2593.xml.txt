 O Maechden die met wond'ren siet Mijn verdriet, Mijn woorden t'martelend' lyen, Dat nu pynicht mijn ghemoet Is mijn soet, Door mijn ongheluckich vryen. Ghelijck de wilde witte Swaen Doet verstaen, Haere doot met droevich singhen, Soo queel ick nu oock uyt noot, Van myn doot Door syn dreutsche weygheringhen. Het quaet dat my steets quelt en knaecht, En dus plaecht Is van syn schoonheyt ghecoomen, Doch de quellingh van myn sin Heeft begin, Wt myn trouwicheydt ghenoomen. De lust tot syn ghecroonde deucht Drongh mijn jeucht, Om syn vroomheydt te beminnen Die my toch soo wel beviel, Maer zyn Ziel, Is te coel en cout van sinnen. Wat ick hem treck, wat ick hem troon Tuych en toon, Met ghesichten en met suchten, Hoe dat hem myn hert bemint Tis al windt, Hy doet niet dan van my vluchten. Ongheluckighe als ick ben Ick en ken Hem niet volghen noch begheven, Dies moet ick met pynen wreet En met leet, Eynden laes mijn druckigh leven. Wat can op aerden swaerder syn Als met pyn, Het gheliefde lief te derven En dat is met strengicheyt My ontseyt, Daerom wensch ick om mijn sterven. Want het leven is dunckt myn Maer een schyn, En een staeghe doot te achten Nu gaet heen myn lusjens sot Ick wil Godt, En myns levens eynt verwachten. 