 Hoe luyde riep die siele tot god van binnen o heer almachtich vader goet wat sal ic nv beghinnen dat lichaem beswaert dat herte mijn o heer wilt mijns ghenadich sijn dat vleesch wil mi verwinnen ¶ Als dat lichaem die siele dus hoorde claghen si sprac o edel siele mijn. waer om wildi versaghen scout des bosen viants raet en laet dees valsche werelt quaet ghi sult god wel behaghen ¶ Die siele sprac ic soudet gerne volbringhen. mer ghi o valsche lichaem mijn. en willes niet ghehinghen natuer en ghi / ghi doet mi pijn. nochtans so moet gestreden sijn ic en can v niet bedwinghen ¶ Dat lichaem sprac o siele die heer der heeren heeft v gegeuen sin en list om dat ghi mi soudt leeren god heeft v gegeuen reden en sin om mi die tot quaet gheneyghet bin. dat ghi mi soudt regereen ¶ Die siele die sprac och mocht mi dat gebueren dat ic mocht steruen ghelijc als ghi so leefdic sonder trueren mer als ic voer doordel gods sal staen en daer na wercken loon ontfaen so moet ict al besueren ¶ Dat lichaem sprac als ghi dit weet te voren so wie hem seluen al willens wont of treet in eenen doren wie sal hem beclagen dat vragic di. ghi moetet sorgen oec voer mi oft wi bliuen beyde verloren ¶ Die siele die sprac lichaem ghi moet wel sorghen want als so coemt die bitter doot wie sal v dan verborghen wat sal v dan helpen v weelde groot dus moeti sorghen het is v noot ghi en hebt doch ghenen morghen ¶ Dat lichaem sprack moet ic oec steruen leeren. ende ic en weet doch ghenen tijt waer toe sal ic mi keeren die werelt die toont mi vrolicheyt natuere die is daer toe bereyt. hoe sal icse moghen verheeren ¶ Die siele die sprac o lichaem snode van weerden. waer op so verlaet ghi v wat wildi hier aenueerden hoe dordi bedriuen eenich solaes arm stinckende vlees der wormen aes ghi moet doch inder aerden ¶ Dat lichaem sprac moet ic inder aerden och here god van hemelrijck. hoe mach ic mi verblijden mi rout so seere mijn leuen quaet o edel siele nu geeft mi raet ic wil mi leeren liden ¶ Die siele sprac wildi v tot duechden geuen so sullen wi comen ic ende ghi int eewelike leuen daer blischap sal wesen emmermeer. en sijn dan verlost vant eewighe seer daer men eewelic sal leuen ¶ Dat lichaem sprac ontfermt god onser beyden mi ende die edel siele mijn en wilt ons doch gheleyden wilt doch bewaren die siele van mi maect dat v ons leuen behaechlic si wanneer wi moeten scheyden 