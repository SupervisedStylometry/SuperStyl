 GRoot wonder // nu onder den hemel gheschiet. Een maghet // die draghet een kindeken siet, Te voren // gheboren: noyt mensch sulckx sach, Dat een suyver maghet van kinde ghelach. Hoort lieden // 't gheschieden, dat Godt heeft behaeght, Te geven // het leven door die suyver Maeght. Te voren // verloren die waren als doot, Die quam hy verlossen door liefde seer groot. Veel suerheyt // en stuerheyt des winters men sach: Als jeuchdich // en vreuchdich dees Maghet ghelach. Sy baerden // op aerden den Schepper van al In eenen seer cleynen door-luchtighen stal. Doen waren // daer scharen van herder ghestelt, Die wachten // by nachten de schaepkens op 't velt. Sy hoorden // de woorden van d'Enghelkens soet: Loopt Herder, loopt vlijtich nae Bethlem met spoet. Sy liepen // en riepen malcanderen aen: En quaemen // te saemen nae Bethlem ghegaen. Sy vonden // bewonden een kindeken cleen Met luyers en tuyers by Moeder alleen. Doen vielen, door knielen de Herderkens neer: Ontladen // aen-baden dit kindeken teer. Sy lachten // en dachten: wat wonderen nacht, Die ons een soo soete kint voort heeft ghebracht. Doen voeyden // en hoeyden den Enghel haer vee. De schapkens // al rapkens door-spronghen de wee. De geyten // in 't bleyten die schenen verheught: De koeyen // in 't loeyen die schenen vol vreught. O menschen // die wenschen naer dit droeve dal Te loven // hier boven den Stierder van al. Soeckt vlietich // en schlieich dit hemelsche kint, 'T gheeft deuchden // en vreuchden aen die het bemint. 