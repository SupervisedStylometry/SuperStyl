 O Roosken root // o peerle jent liefken minjoot, daer ic on lijd torment schoone Goddinne ic blijf geschent Want myn lijden is sonder ent, Nacht ende dach, doe ic gheclach voorwaer Om dat ick scheyd’ van u, o maecht eerbaer Moet ick nu scheyden. ist nu den tijt Sonder verbeyden // ofte respijt Mijn hart van droefheyt int lichaem splijt Myn oochkens ick in stucken crijt O scheyden fel, die my ghequel doet aen K’en weet hoe dat icket sal connen bestaen O wreede dach, ongeluckighe uer, Dien ick oyt sach // ghy valt my so suer, Want tdunckt my te zijn teghen natuer Dat ick nu moet o maechdeken puer, Segghen adieu op een nieu, tot u O bittere doot waer na so beydy nu Princesse schoone dit wel versint Ghy spant die croone, en zijt bemint, want ick ben niet ghelijck den wint, Ghy staet altijt int harte gheprent Ick sal ghetrou, o schoon kerssou, nu zijn Al valt my t’scheyden also groote pijn. 