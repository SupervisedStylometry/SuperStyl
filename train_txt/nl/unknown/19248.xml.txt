 GHy broeders en susters weest verblijt Als ghy veruolghinge lijt Om Christus naem ghebenedijt Want dat rijcke Gods sal v erue wesen Uermaeckt v met Gods gheest altijt Want ghy toch salich zijt Als ghy om dwoort Gods wort benijt Soo wy Matheus int vijfde lesen Paulus seyt voorwaer Twee Timotheum int derde claer Al die godsalich hier leuen Die moet veruolcht worden ende verdreuen. Niet dan tribulatie voort Heeft hier die Christen nacie hoort Als Matheus oorboort Staet int vierentwintichste gheschreuen Met grooter//discoort om Gods woort Suldy worden vermoort Uan alle menschen verstoort Alleen om Christus naem verheuen Lucas int neghende staet Soo wie zijn leuen laet Om Christus naem die salt behouwen Dus en laet ons van Gods woort niet verflouwen. Esaias int negenenvijftichste staet Die waerheyt wort versmaet Ia leyt gheuallen op der straet Die claerheyt machmen niet int voorscheyen lesen Die waerheyt wort gheuanghen verstaet En al die vanden quaden afgaet En die boosheyt verlaet Die moet hier alle mans roof wesen Als Christus spreeckt seer soet Wort ghy ghehaet metter spoet Weet dat si my oock haetten en verdreuen Ioannes int vijftienste vint ghyt gheschreuen. Elaes het waer my groot verdriet Seyt Paulus te beroemen yet Dan int cruyce des Heeren siet Het staet totten Galaten int seste ghepresen Is Christus thooft selfs niet Als Lucas hoort mijn liet Int vierentwintichste bediet Dan door lyden ghegaen is int shemels wesen Aldus moeten nv na gaen Sijn leden wilt diet verstaen Want ons Christus selue gaet leeren Dat die knecht niet meerder en is dan sinen Heeren. Troost v met Godt en dit versint Dat hy castijt die hy bemint Ia gheeselt sinen soon ofte kint Eer dat hy hem wilt ontfanghen Als nv die castijnghe compt ontrint Soo weet dat ghy sinen sone bint Totten Hebreen ist gheprint Int twelfste hoort toch na minen sanghe Elcken sone die de Uader castijt Wie nv gheen castydinge en lijt Die si alle deelachtich waren Dat en zijn geen rechte sonen maer bastaren. Mer laet ons lyden om dwoort Gods hier Want om Gods wille ist beter manier Dan om het quaet te lijden fier Alsser staet in Petrus int derde Want Godt ondersoect ons altijt schier Met druck veruolghinghe oft vier Aenhoort toch dit bestier Oft wy oock in hem sullen volherden Die nv volstantich blijft fijn Die sal dan salich zijn Matheus int vierentwintich gaetet verclaren Dus laet ons hierom stryden allegaeren. Al worden wy veruolghet swaer Wy lijdent al tis openbaer Men lastert ons hier en daer Mer wi bidden alser staet totten Corinten vier Cruys dunct die verloren worden claer Een soetheyt alst oock blijckt voorwaer Maer tis die Christen schaer Oft die salich worden een cracht Gods hier Alsmen vint gheschreuen staen Corinten int eerste saen Actum veertienste dat doet ons blijcken Dat wi door veel verdriets moeten gaen in Gods rijcke Dat Rijcke der hemelen lijt ghewelt Wie daer ghewelt om stelt Die crijghet onvermelt Matheus int elfde daer moechdijt vinden Wie tcruys des Heeren tonderuelt Oft daer niet van en helt Die wort voor Godt als niet ghetelt Als Matheus ons int tiende gaet ontbinden Wie om dwoort Gods niet en haet Sijn goet en leuen niet en versmaet Die en mach niet wesen Gods kint Lucas int veertienste dat ghijt claer vint 