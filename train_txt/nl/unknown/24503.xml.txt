 Ic wyl my seluen troesten ende maken enen moet al byn ic nv int liden dat sal noch werden guet alst liden is vergangen soe comet die blyscap aen in liden wil ic my holden als ic beste kan Natuerken du moetste dich liden dins herten ongeuoech ic byn hier inden liden my is dicke soe wee toe moede Och god soe wilt my troesten alst v doncket wesen tyt al voer des viandes stricken syn lagen synt soe wyt Nochtans soe wil ic hapen ende trueren niet soe seer myn liden mach verwandelen genaede geeft die here dat my is geuallen dat mach een ander geschien conde ic myn liden verhaelen soe wolde ic trueren niet Och rat van auentuere woltstu niet ommeslaen die my wolde helpen trueren dat duchte my wal gedaen het comet in eenre vren men kans gewenden niet wat solle wy voel betrueren oec als men dagelix siet Eens woerdes mach ic gedencken dat ic toe seggen plach my seluen wil ic schenken dien heren diet al vermach my seluen wil ic schencken soe mach ic werden quyt ende dienen hem al myn leuen den heren van hemelrike Myt liden machmen temmen ende bendich maken schier een hertken sonder liden is een onstaedich dier daer by soe machmen merken ende hoeren oren sanck van liden waer voel te spreken die reden worden voel te lanck Hier by soe machmen merken hoe mennich edel hertken steet dat syn natuer moet crencken ende smedet daer op dat golt dat sprutet aender heyden die bloemkens jonck ende olt ic ligge hier arm geuangen van liden werde ic olt Och older mach ic weerden ende jonger nvmmermeer solde ic dit langer herden soe wolde ick bidden seer doer god ende doer genaede dat hi myns gedachtich weer die rouwe comt voel toe spade dat ordel is geschiet Och heer van hemelryke ontfermt my arme mensche ic ligge hier ellendelike Siet my ellendich aen ende wyldet my vergeuen al doer marien eer ic diene v alle myn leuen ic en hoene v nvmmermeer 