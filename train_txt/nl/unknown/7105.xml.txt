 Een vrolijck nieuwe liet Tis beter iet dan niet Te Bethleem ist gheschiet Dat kindekijn dat Iesus hiet In aermoede en in verdriet Soomen daer mach aenschouwen In alsoo grooten rouwen. Die Coninc van grooter macht Gesproten wt Dauidts gheslacht Hij is soo langhe verwacht Nv leet hij hier als ongheacht Al inder duyster nacht Die groot Heer was te voren Die is nu knecht gheboren. Dat costelijck kindekijn cleyn Ghegheuen ons int ghemeyn Der werelt heer alleyn Die moeder is maghet reyn Ick seg v dat certeyn Grooten rouwe heeft hij verdraghen Met tranen mocht hijt wel claghen. Daer was soo menighen winden stoot Rym, hagel, sneeuw die wasser groot Dat kindekijn lach daer al bloot Sijn ledekens waren root Peyst hoe die moeder verdroot Dat sij hem niet en mocht winden In doecxkens wullen oft lijnen. Wat aermoede moest daer sijn Daer dat soete kindekijn Van coude leet groote pijn Met Maria die maghet fijn Daer en was noch geen sonneschijn Noch vier om by te wermen Och mensche laet v doch ontfermen. Ioseph suyuer vat Verdriet hebdi ghehadt Als ghij moest lijden dat Dat Maria opder aerden sadt Met soo costelijcken schadt In alsulcken couden wedere Bij twee stomme beesten nedere. Die vrinden ende maghen In alsoo couden daghen Ghij en mochtes niemant claghen Ghij hebt die sorg ghedraghen Voor die in tkinderbed laghen Dat kindeken met sijn moedere Ghij waert haer trouwe behoedere. Dat weder was seer cout Dat kindekijn en was niet oudt Daer en was torf noch hout V sorghe was menichfout Cleyn was v siluer v gout Want ghij den cost ghinct halen Hoe mocht ghijt al betalen. Dat kindekijn teer van leden Dat bouen is in vreden Al nae die Ioodtsche seden Dat woude sijn besneden Daer sij hem groote pijn deden Sijn bloet wilde hij ons gheuen In sijnen ionghen leuen. Hoe heeft hij ons dat bedocht In sijn heylich hert gheknocht Een groot wonder ghewrocht Heerlijck is hij versocht Hem is grooten offer ghebrocht Gout, wieroock, ende myrre Sij vonden hem al byder sterre. Laet ons te Bethleem gaen Al die met sonden zijn beuaen En voor dat cribbeken staen En weenen soo menighen traen Godts toorne is al ghedaen Hij en wil ons niet verdoemen Als wij ten oordeel comen. 