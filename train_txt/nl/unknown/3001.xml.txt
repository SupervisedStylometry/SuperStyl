 UUt vreughden werdt hier een liedt ghesonghen Den Keyser tâ€™eeren dat edel bloet, Die nu zynen vyandt heeft ghedwonghen, En plat gheworpen onder den voet: Die Lely zoet Uerliest den moet, Borbon vailliant bewaert ons zyde, Den Urancschen Coninck is in ons behoet Noyt quam nieu mare int landt zoo blyde. Bourgoignen en vreest nu gheen verstranghen, Ghy Ulaenders Leeu schuwet swaer gheclach, Den Uranckschen Coninck die is ghevanghen, Ueur ons en quam noyt gheen blyder dach, Daert menich zach Ghewieldt o wach Ontrent Pavyen binnen stryde Was hy ghegrepen inden slach: Noyt quam nieu mare int landt zoo blyde. Als hem dus Fortune was besintich En bleef gheuanghen aen onsen cant, Schreefmen duyst vijf hondert vierentwintich, La Motte vingh hem daer metter hant. Princen playsant Ueertich vaillant Bleuer gheuanghen wiet benyde, Ende acht versleghen inden brant: Noyt quam nieu mare int landt soo blyde. Ghy Ulaminghen weest tot vreughd gheneghen, Niemandt ter weerelt en macht verbien: Al tpeupel bleef meest daer doot versleghen, Nauwe mochte er eenich man ontvlien. Lof Godt van dien Diet liet gheschien, Wy hopen nu van goeden tyde: Lof hem die ons dus can versien: Noyt quam nieu mare int landt zoo blyde. Prince Godt Uader vol alder deughden Nu dancken wy v in elck conroot, Dat ghy onslieden gaeft dus veel vreughden Uictorieus in ons exploot: Jn elcken stoot Den Keyser groot Bewaert altoos, en zijn gesmyde Ghelijck ghy ons nu helpt inden noot: Noyt quam nieu mare int landt zoo blyde. 