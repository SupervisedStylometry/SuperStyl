 WEest nu verheucht vvie dat ghy sijt, Den feest-dach helpt vermeeren, Van den Godt Bacchus breet, en vvijt, En vvilt tot sijnder eeren Nu houden een blij-feeste En laten Ceres in Die elck maeckt blij van geeste, Met Venus de Goddin: Volght vrij den ouden, En lustighen Selenus naer Soo't alle jaer Wort onder-houden. Op vvijsheyt nu niemant en let Want sy is vvat in rusten, Pallas staet aen d'een sy gheset, Elck leeft naer s'hersen lusten, Hebe heeft oock doen vluchten Van hare jonghe jeucht, Den druck vol onghenuchten, Want hy en doet gheen deucht, t'Is al in vvelden, Want de dienaers van dese Godt Minnen den pot, En sorghen selden. Broeders den d'vvasen Mammon vliet Wilt u van vreckheyt mijden, Eer dat hy u brenght in't, verdriet, In droef heyt, en in lijden. Midas vont hem bedroghen, Want t'eten van het gout, Was buyten fijn vermoghen, Dies vvas hem haest berout Sijn dvvaesich vvenschen: Wat maeckt ghy dan met al u gelt? V self ghy quelt Verdoolde menschen. Princen met vvijn-gaert-bladers dan V hoofden, vvilt vercieren, En helpt ons soo, t'sy vrouvv, oft man, Den vasten-avont vieren. Waer voor vvilt ghy t'goet sparen? Wilt u verheughen eens, T'sal ouer hondert jaren Doch sijn alleueleens, Wilt vruecht aen-cleuen, Eer dat de vvree Atropo quaet Af-snijt den draet, Van u jonck leuen. 