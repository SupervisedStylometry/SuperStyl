 RIst wt den slaep wilt nv vruecht bedryuen Mannen ende wijuen//al door den mey seer soet Laet nv Gods woort oprecht in v beclijuen Wilt by Christum bliuen//hi is den Mey seer vroet Die neder is ghecomen met snelder spoet Uan den Uader ghemeene//want hy heeft ons alleene Uan sonden verlost al door zijn dierbaer bloet. Wilt v in Christum veriubileren Sonder cesseren//en wilt van hem niet gaen Maer wilt in zyn woort vrolijck triumpheren Acht gheen persequeren//Cristus sal v bijstaen En met zijn heylich woort wt liefde saen Wilt hy v versaden//wandelt in zijn paden Hy is minnelijck in alle zijn vermaen. Compt alle tot mi spreect Cristus verheuen Dus wilt hem aencleuen//in alle uwen noot Want hy wilt v om niet wt liefde gheuen Het eewich leuen//dus wilt cleyn en groot Sinen naem belyden in alle wederstoot Maer wilt op Christum dencken//v en mach niet crencken Duyuel noch helle sonde noch die doot. Hy is voor ons ghestoruen wt caritaten En tot onser baten//is hy verresen claer Dus wilt zijn woort oprecht wt liefden vaten En dat ooc niet verlaten//om geen tormenten swaer Want hy heeft ons gheschoncken van herten eenpaer Sijn woort wt minnen//om dat ghy sout verwinnen Die v daer om verdryuen openbaer. Prince wilt den Mey wt liefden ontfangen Sonder verstranghen//tis Cristus excelent Maer wilt zijn woort wt liefden aenhanghen So en can v niet prangen//toecomende torment Want hy wilt v bewaren int aertsche couent Dus wilt tot hem keeren//en zijn liefde vermeeren Metten Coelen Mey Godt recht bekent. 