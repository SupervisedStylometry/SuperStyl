 Adieu vermaert Haerlemsch svvaert, Waer van wy vreught hebben becomen, Tot deser tijt, Dies verblijt 'tHert met vlijt, Dat door druc ancxstich was int schromen. Ghy Heeren vroom, Die den Boom, Des outs geslachts soect te behouwen, Wt Armoe snoot, Druck en noot, Elend' groot, God wil u genaed'lic bedouwen Ghy Pellicaen, Die ons plaen In't Helicons pleyn hebt beropen. Sijt ghedanckt seer Met groot eer, Meer en meer, Dat wy met Nectar zijn bedropen. Den Armen gheest Tot ghy leest, Wilt haer ooc nemmermeer beswijcken. Haer niet verlaet, 'tGae soo't gaet, Doen haer baet, so schrift ghi recht dz Trou moet blijcken. Liefd' boven al, In dit dal, Tot d'Armen elc een moet beclijven, Ghetrou in liefd', Elck gherieft, Niemant grieft, So sal Gods zegen u by blijven. In liefd' doch groeyt, Ende bloeyt: Want Liefd' moet blijcken t'allen steden, d'Armen Aensiet, Ionckheyt biet, Voor 'tverdriet Troost, en troost alle Christen leden Aensiet Gods cracht, Dach en nacht, Die ons hooghsten leet wel can helpen, Aensiet liefd' soet, Hoe die doet, d'Armen voet, Laet niet haer noot altijt te stelpen VVt levend' jonst, Bemint Const, Const die den Armen nu doe voordeel, VVt liefd' bestaen Hier ter baen, Sy 'tvermaen, Dat ghy met ons gheeft sulcken oordeel. VVt liefd' versocht, Blijft vercnocht Te toonen liefd' mild-onbenepen Aen d'Armen hier, Goedertier, Met manier, Laet sulcx uyt jonsten zijn begrepen. Nu Met gheneucht, Noyt meer vreucht, Alhier laet blijcken d'arme menschen En haer verschoont, Troost haer toont, 't Wert gheloont, Hooger dan jemant mochte wenschen Dit danck'lick neemt, Niet vervreemt Van d'Armen die ons zijn bevolen Van onsen Godt, Die 'thoochste lot Met gebodt, Gheeft met schijn-cracht voor 'tschaedlic dolen. Hier me Adieu, Tot op 'tnieu, Liefd' is 'tfondament naer ons ramen, Dit met ons kent Princen jent, Hier ontrent, Dat wy door liefd' al herwaerts quamen. 