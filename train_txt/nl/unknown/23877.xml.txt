 HOort al tesamen, groot en cleen, Wy willen, belijden ghemeen, En bekennen tot deser stont: Ons ghelooue, Wt herten grondt. Wy geloouen, al eendrachtich, Jn Godt de Uader almachtich, De Hemel aerd, en al wat leeft Gheschapen en , ghemaket heeft. Ende in Jesum, Christum goedt, Sijnen Soon, onsen Heere vroedt, Die vanden heilgen Gheest, gewis: Sonder smetten, ontfangen is. Jn Maria de Maget claer, En door Godes Cracht, seer wonderbaer So de Heylige Gheest verclaert Een Sone Godts van haer gebaert. Die heeft voor onse, sonden al, Geleden in dit, Aertsche dal, Js ghecruyst en gestoruen, O: Onder Pontia Pilato. Begrauen so is, sijn lichaem, Hy is gedaelt, so wy verstaen, Ter hellen neder, tonser baet, Onsen trooster, en advocaet. Tenderden dage, so is hy: Uander doot, opgestanden vry, Wt den Graue, verresen claer, En verwan ons vyanden swaer. Ten Hemel hooch, Jn Godes troen, Js hy opgeclommen ydoen, En sidt ter rechter handt, Crachtich: Godt des Uaders, alles machtich. Wy geloouen ock minst en meest, Uan herten inden Heyligen Geest, Wy belijden, hier in dit perck: Een algemeijn, Christlijcke Kerck. Ghemeinschap, der heyligen mee, Oock der sonden vergeuinge, En onses vlees, verrijsenis, Een eewich leuen, zeer ghewis. Dit is, onsen Ghelooue reijn, Dwelck wy belijden groot en cleijn, Ende wat, Godes woort meer leert, Werdt van ons ghelooft, en gheeert. Wy bidden dy, Godt Uader goedt, Ons toch voor valsche, leer behoedt, Jn dyne waerheyt, altzamen: Behoudt ons, O Heere Amen. 