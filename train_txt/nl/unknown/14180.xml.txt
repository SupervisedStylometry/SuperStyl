 ICk wilde wel vrienden te deghen, Als wy erghens zijn by een, Dat ydel praet worde versweghen, En elck sprack Gods woorden reen, Wilt die voort bringen, Door leesen oft singen, Tot stichtinge ende leer, Want ydel praten, Moet hier zijn gelaten, Want het mishaecht den Heer. Aldus vinden wy oock geschreven, Van die yedel woorden siet, Salmen rekenschap moeten geven, Daer omme en spreecktse niet, Maer laetse achterwegen, En alst is geleghen, Dat ghy vergadert zijt, Wilt Dan malcanderen leeren, Met dat woort des Heeren, In desen quaden tijt. Eertijtsloos placht aldus te weesen, Alsmen ergens was vergaert, Soo wert daer gods woort geleesen, En men sprack daer van vermaert, Maer nu hoortmen vertellen, Dochters en gesellen, Sijnse ergens versaemt, Van trouwen en habijten, Sy haren tijtverslijten, Het welck niet en betaemt. Keertmen hem by de oude lieden, Daermen sou wijsheyt leeren Dan, Daer staet Gods woort oock wel besieden, Weynich spreken sy daer van, Van neeringe en comanschappen, Sy veel hebben te clappen, Daert herte vol van is, Daer sal de mont af spreken, Maer vrienden dees gebreken, Dienen afgeleyt ghewis, En wilt u selven toch niet stellen, Als Die blinde werelt doet, Maer wilt hier ter needer vellen, Lust der oogen en hoochmoet, Wilt daer door niet begraven, V geestelicke gaven, Maer arbeyt daer inne recht, Datmen u niet segget, Dat ghyse in daerde, legget, Ghelijck de quade knecht, Spreeckt van die tijdelicke dingen, Als die noodt vereyscht van dy, Want lichamelijcke oeffeningen, Syn weynich nut soe leesen wy, Wilt die aen zijden setten, En op Gods woorden letten, V herten daer toe went, Volgt altijt haren regel, Door siet u in dien spiegel, Waer dat ghy meest vry bent. Want ick bevinde in veel saken, Dat wy zijn seer onperfeckt, Dus wilt u soecken quijt te maken, Dat tegen de waerheyt streckt, Wacht u van woorden lichtich, Te spreeken onversichtich, Oock alle spotterien, Te laten onverholen, Is oock soo sterck bevolen, Dus elck wil voor hem sien. Elck wil zijn mont hier in wel bedwingen, Waer hy comt of waer hy gaet, Al van te spreken ydel dinghen, Want het sterck verboden staet, Maer compt ghy by malcander, Vermaent den een den ander, Om toe te nemen int goe, Want dat is van noode, Maer ydel woorden snoode, Elck neerstich van hem doe, Ick wilde doch wel dat ick ware, Van dese ghebreken vry, Om dat hem niemant sou beswaren, Door mijn woorden waer dat sy, En om dat Godt eerwaerdich, Haet ydel praten lichtvaerdich, Elck wiltse laten fijn, Woorden onnut gesproken, Sullen niet ongewroken, Van God gelaten zijn, Naer dien dat wy hier menichvuldich, Sijn volgebreken alle gaer, Om voor den Heere te zijn onschuldich, Soo moeten wy hier voorwaer, Af leggen tallen stonden, Die aencleevende sonde En voort al dat ons druckt, Dat wy des vleesch begeeren, Hier altijt van ons weeren, Op dat ons wel geluckt. Siet hier mijn vrient die ick beminnen, Hier hebt ghy mijn cleen vermaen, Soo ghy daer iet sult staen vinden, Dat u soude tegen gaen, Dat meucht ghy nu hoeden, Van my als te goeden, Want mijn verstant is cleyn, Met om prijs te winnen, Tis geensins mijn beginnen, Gedaen wt liefden Reyn. 