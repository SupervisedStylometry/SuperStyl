 Sondagh, Sondagh lest-leden, Op eenen St. Jans-dach Ben ick buyten ghetreden, Daermen veel waghens sach, Met soo veul omme-slach, Het volck quam met hoopen Al by de voer-luy loopen, En maeckten daer verdrach. De Kneukels en de Boeren Die hadden 't op ghestelt, Sy wilden niemand voeren Dan voor ghedronghen gelt, Dit (docht mijn) was ghewelt, Ick wandelde met lusten, En gingh myn selven rusten In 't groen gheschilderd veld. De gladde paerden renden Langhes de harde slijck, De Voerluy diese menden Klatterden vreesselijck. De dorre drooghe dijck Die was besaeyt met Menschen, Ick sach het al na wenschen In mijn begraselt rijck. Flucx quam daer an rumoeren, En raesden sonder roy, Heele waghens met Hoeren, Die wierpen vast met hoy, Dit dunckt die lieden moy. Sy riepen en sy kreten Al haddens niet ghegeten Dit goore gorle goy. Wel eer wouw ick wel weten, Waer van, of hoe het quam, Datmen mal plach te heeten Het volck van Amsterdam: Maar als ick dit vernam Ick barsten uyt van lacchen, Het schijnt wy komen pracchen, Der droogers Speck of Ham. Waer heen ghy broetsche lieden? Ay lieve, blijft in stadt: Laet hier u roockt-vleys sieden En monckelt hier doch wat, Tapt eens uyt 't beste vat, Laet die gulsighe wespen Haar geel-garstighe Hespen, En haer kranck-hoofdich nat; Ghewoonten, en Landts-zeden Heeft u te seer verleyt: Ey luystert na de reden, Betoomt u sinlijckheyt: Vertoeft, een luttel beydt, Wilt my hier in gherieven, Bestelt my dese brieven, By Iaap Haas Majesteyt. Drogisten uytghenomen, Wy sijn dit vollick moe, Als sy tot uwent komen, Soo sluyt u poorten toe, Tot ick se open doe, Of sydy so bescheyden, Stiert dit ghespuys tot Leyden, Ick neem 't u of in 't goe. Sanckt Ridders wilt niet pocchen, Om dat ghy Meesters bent Over dees slechte Jochen, Diemen u willich sent, Warenser maer ghewent By u gebooren beuken En hallif gaeren kreuken Die rouw waer al ghe-ent. De velden en de stoepen Met wijven sijn beseyt: Waer heen, waer heen sy roepen Na Haerlem gilt en meyt, Met so veul vrolijckheydt: Maar als sy weder komen, Is haer de vreucht benomen 't Alleluya is gheleydt. Onder so menich hongdert Was nau een deeg'lijck Man, Ick was blydt en verwongdert Dat wy'er so raeckten van, Quaemt ghy op een Sint Jan, Sanckt Ridders ons versoecken, Ghy souwt in onse kloecken U wel verdwalen dan. Ghy Princen en ghy Heeren, Of nieus-gierighe lien, Ghy meucht wel weder keeren, Want hier is niet te sien, Of lustet u misschien De waghens eens te tellen? Of die voer-luy te quellen? Dat wil ick niet verbien. 