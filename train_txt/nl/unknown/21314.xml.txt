 C Hristus kercke weest wel ghemoet Al ist hoopken cleene, en weest niet beroert Merct wat daer staet gheschreuen Ueel gheroepen, en weynich vercoren goet Niemant en wilt hem tot lijden gheuen. Int lijden hangt al ons salicheyt Christus en heeft anders niet toe gheseyt Dan bedruct te zijne tallen tijden So wie mijn iongher wesen wilt Ueruolghinghe moet hy lijden. Christus spreect met woorden fijn Wilter yemant mijn discipel zijn Die moet hem seluen eerst versaken En nemen zijn cruyce op dit termijn Die werelt moet hy laken. Mijn cleyn cuddeken en weest niet beureest Al hoordy hier ter werelt tempeest Het cruyce wert op gherecht aen allen zijden En laet v daer dore niet verleen Maer wilt Christum vromelick belijden. Want Christus ghinck voor inden strijt Om dat wy souden werden ghelijck In patientie wilt dit versinnen Die Israelijten winnent met iolijt Het lant van beloften nemen sy inne. Sy en sparen schat, goet noch ghelt Het rijcke der hemelen lijt ghewelt Alsomen siet van daghe te daghen Het ghetal der broeders wert veruult Die onder den outaer laghen. Als slachschaepkens moeten wy staen bereyt Ons ghebueren tot eenen spot gheseyt Tot een gaepspel zijn wy bedeghen Aldus worden wy ter doot gheleyt Alsoo Gods vrienden pleghen. Salich zijn si die hier lijden pijn Om mijnen name, spreect Christus fijn Sy sullen het rijcke Gods beeruen Al worden si vernielt metter dozijn Men sietse om die waerheyt steruen. O bermhertighe God, die alle herten kent Trectse tot v die zijn verblent Datse v goetheyt moghen aenschouwen Die tot uwen woorden worden ghewent Sy en connen hen van v niet onthouwen. O Christelicke maiesteyt Ghy zijt groot van machte breyt Nemmermeer en suldy ghy mineren Als die kinderen des weerelts maken geschreyt Dan sullen wy eewich triumpheren. 