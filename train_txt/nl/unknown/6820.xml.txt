 Bereyt u huys terstont, Niet langh’ en meuchdy leven: Al sijdy nu ghesont, Schoonheyt sal u begeven: Al zijdy schoon oft rijck, Ten mach niet langhe dueren: Hy staet seer wanckelijck Die rust op creatueren. Alst Godt den Heer belieft Moeten wy van hier scheyden, Al ist u ongerieft, Men sal naer u niet beyden: Want ghy sult bitterlijck De doodt moeten besueren. Hy staet seer wanckelijck Die rust op creatueren. ’t Sy edel oft vileyn, Hoe meuchdy u verblijden? Ghy moet toch (‘tis certeyn) Nu oft hier namaels lijden: (Wy en sijn niet dan slijck) Het sal also gebueren. Hy staet seer wanckelijck Die rust op creatueren. V bidd’ ick reyne maecht, Godts Moeder uytverkoren: Dat ghy van my verjaecht Des vyants quaet bekoren: En weest my trostelijck In mijner laetster uren. Hy staet seer wanckelijck Die rust op creatueren. 