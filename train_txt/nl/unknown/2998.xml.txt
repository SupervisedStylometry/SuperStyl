 HElas helas, ic mach wel duchten En drouuich schreyen een zee vul tranen: Elc treur met mi, elc help mi zuchten, Wilt allen druck met my vermanen. Mijn troost, mijn hope, en ooc mijn wanen Uerliest zijn poghen, Mijn oude vreuchden moet ic nu spanen, Jc ben bedroghen. Als ick mijn boel lest zach met oghen Laes het wert leden zaen twee iaren: Rijc God waer is den tijt ghevaren. De vreughd der weerelt al met allen Haddick als doen ter tijt besworen, Maer nu macht my niet meer gheuallen, Hoe heb ick v dus saen verloren? Jn therte waerdy vercoren Als man met wyue, Een ionck baroenken wort v gheboren Uan mynen lyue, Dies ick altijt dijn eyghen blyue, Als wilt ons fortuyne nu ontsparen, Rijck God waer is nu den tijt ghevaren? Cupido fel onghier verwaten Jck vloucke v van deser ruyse, Mijns vaders woenste moest ic laten, Daer naer quam ick noyt binnen huyse, Tractaet van paeyse staet int confuyse Zichtent dien tyden: Al stille zwijgh’ ick ghelijck den muyse Jck moett ghelyden: Maer als ick peyse om d’oud verblyden, Uind’ick my helas bycans in varen: Rijck God waer is den tijt ghevaren? Prince, in mijn herte vast gheseten, Wien ick sal eeuwich ionste draghen, Hoe meughdy my dus zaen vergheten? O in v liet ick vrienden en maghen: Als wy d’een d’ander voor ooghen zaghen Onder ons beeden, Tscheen dat wy nemmer te gheenen daghen En zouden scheeden: Neit min Godt wil v wel gheleeden, Jck ducht wy niet meer zullen vergaren: Rijck God waer is den tijt ghevaren? 