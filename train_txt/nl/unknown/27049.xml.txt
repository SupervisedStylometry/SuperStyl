 Ontwaeckt ghy Christen alle Recht wel in desen tijt, Met vreuchden maect geschalle Dat ghy geboren zijt, Gods woort suyuer te leeren, En te leuen na Gods wet, Antechrist wil dit keeren, Maer sterck is het woort des Heeren, Daer door hy wert verplet. Hy sit seer hooch ghedreuen, Tusschen twee Zeen in, Een Coningin verheuen, Spreeckt hy in zijnen sin, Sit ick, wie mach my letten? Mijn ooghen en sullen niet sien Eenich leedt, my te pletten, Want men houdt mijn ghesetten, Al wat ick wil ghebien. Daerom spreect Godt almachtich, Sullen hem plaghen veel Ouercomen seer crachtich Op eenen dach te deel: Doot, droefheyt, hongher, smerte, Ende werden met vyer verbrant, Godt gheeftet haer int herte, Al is seer sterck zijn sterckte, Veel stercker is Gods hant. Het Woort van Godt den Vader, Moetmen hier achten wel: Bereyt v alle gader, Seyt hy, Verghelt hem fel: Mijn leedt wilt aen hem wreken, Seuenvout in zijnen schoot: Want so placht hy te spreken: Godt ben ick sonder ghebreken, Hier voor gheeft droefheyt groot. Mijn volck wilt hem verghelden, Als hy v heeft ghedoot, Met branden, worghen, schelden, Benautheyt, honghers noot, Die onder t Outaer roepen, Die sielen heb ick verhoort: Mijn toorn staet nu open, Latet den Paeu becoopen, Met hanghen, worghen, en moort. Die zijnen Godt hier eerden Missam int Aertsche prieel, Daer door sy my verneerden, En creghen t Lant ten deel, Pispotten, Munnicken, Papen, Ende verkeerden mijnen Naem, Hier op treckt aen die wapen, Ghy Vorsten wilt haer drapen, Want het is nu mijn wil bequaem. Ghy Vorsten, Pontentaten, Rechters op deser aert, Die roode Hoer wilt haten, Daer van ghy droncken waert, Van haer Toouerschen Wijne, Daer door sy v bracht ter Hel, Weest ghy nu haer ruyne, End maeckt met haer een fijne, So doet ghy Gods beuel. Ghy Leeraers, Predicanten Ontsiet v niet een haer, Gods woort met vlijt te planten, Te leeren openbaer: Die Basuynen wilt blasen, Teghens, Paus valsche Leer, Die hier als arme dwasen, Jnt leste gras gaen grasen, Sy moeten vallen ter neer. Ghy Christelijcke Nacy Hoe cont ghy lijden hert, Dat Christus deser spacy So seer veruolghen wert? Js hy v Capeteyne, Rept handen en voeten recht, Teghen dees Hoer onreyne, Ws Broeders bloet ghemeyne Wreeckt nu als een trou knecht. Daerom coemt nu te samen, Ghy die Christum bemint Den Antechrist beschamen, Datmen hem niet en vint, Wilt hem van v veriaghen, Want dit is Gods ghebot, Sijn sonden v mishaghen, Ontfangt oock niet zijn plaghen, Hier en ins Duyuels Cot. Ghy Princelijcke Christen, Wilt dit in danck ontfaen, Luthranen, Caluinisten, Wt liefden ist ghedaen: Den Heer wilt altijt beden, Dit gheef ick voor een nieu Maer, Dat Godt hem wil vertreden, En schenden al zijn leden, Jn desen Nieuwe Jaer. 