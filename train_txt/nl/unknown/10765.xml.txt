 IN Jesus Naem ghepresen, So laet ons singhen met herten claer, En laet ons danckbaer wesen, Al in dit soete nieuwe Jaer: Die almoghende Vader Godt den Heer, Die boven alle Hemelen hoogh is verbreyt, En gheeft Godt den Sone oock sijn eer Die ons verlost heeft door zijn edel Lichaem teer, En door zijn bloet bereyt, Ons saligheyt. O Jesu Christi verheven, Wy bidden u met groot ootmoet Dat ghy ons gratie wilt gheven, Om u te dancken met herten goet, Voor alle die Edele weldaden schoon, Die ghy ons hebt ghedaen uyt liefden claer, Ghy quaemt al uyt des Vaders troon, Ghy hebt gehangen voor ons aen den Cruyce-boom Om onse zonden swaer, Te verwinnen daer. In grooter armoeden, Bent ghy ghebooren dat is waer, Ghy hebt u laten voeden, Van Maria de reyne Maghet claer, Ghy hebt gheleghen in den stal Al by Beesten met so groot ootmoet, Ghy hebt gheroepen over al Comt doch tot mijn groot ende daer toe smal, Ick heb u door mijn bloede root, Verlost alle van de doodt. Wat heeft hy al gheleden, Van hitte coude en arbeyt, Hoe heeft hy oock ghestreden Doem hem zijn Cruyce was bereyt, Wat bitter lijden fel ende wreet, Hoe bangh benout so was zijn herte bloot Al aen den Bergh van Oliveet Daer heeft hy Water ende Bloet ghesweet Door 'tvoorsien van zijn doot, Om sijn swaer lijden groot. Ten heeft hem niet verdroten, Te lijden alle pijne swaer, Eerst heeft hy zijn bloet vergoten, Al is de besnijdenisse swaer, Hy is verraden en ghevaen Gegeesselt ende gecroont voor onse misdaet Hy heeft zijn bloet uyt liefde belaen Voor ons al uyt zijn zijde laten gaen, Hy is voor onse zonden quaet, Ghecruyst door valsche raet. Hoort toe ghy Hemelen schoone Hoort toe ghy Aerde met sinnen swaer, Gheeft hem danckbaerheyt te loone Alle Creatueren int openbaer, Ghebenedijt met den Heere mee, O alle Visschen, en Wateren claer, Ghebenedijt hem mee, ghy haghel en snee, Ghebenedijt hem oock ghy woeste Zee, Ende ghy Berghen swaer, Ghebenedijt hem voorwaer. Ghebenedijt de Heere, Alle hemelsche crachten hier ter stee, Danckt hem ende looft hem seere, Ghy winden en ghy wolcken mee, Ghebenedijt den Heere voorwaer, Ghy Son, ghy Maen, en oock ghy sterren schoon Ghy Velden en ghy bloemen claer, Ghebenedijt hem oock int openbaer, Gheeft hem danckbaerheyt te loon, O alle aertrijcken schoon. O Moeder Gods ghepresen, Maria reyne Maghet claer, Wilt voor ons danckbaer wesen, V Soon Godt, ende mensch voorwaer En danckt voor ons altijt den Heer, O alle Engelen door minnen brant Confessoren Martelaren seer, Ghy Maeghden danckt altijt voor ons den Heer O alle Heylighen vayliant Doet ons bystant. Oorlof mijn Broeders by desen, Mannen ende Vrouwen minjoot, Laet ons doch danckbaer wesen Jesus weldaden die zijn seer groot, En zijn ghenaden zijn seer veel Dat hy uyt liefden door ons heeft ghewracht Dus laet ons roepen uyt onsen keel Wy dancken u, o Jesus al gheheel Voor alle deughden wel gheacht Die ghy hebt voor ons volbracht. 