 Schoon vriendinne weest ghegroet Eens u deurken open doet; Wy syn t'saemen hier vergaert, Met den Mey verheven, Die seer lieffelick is gheblaert, Hem willen wy u gheven. T'is den Mey-boom seer plaisant Die voor Christus was gheplant, Als hy voor de menschen snoodt Hier op t'swerelts erven Uyt herts grondighe liefde groot De doodt heeft willen sterven. Daerde heeft dit Cruys, dien schat In haer selven langh' ghehadt; D'heydenen hadden't ghedaen Mendent te verslinden, Maer hun meyninghen syn vergaen Godt heeft het laeten vinden. T'is de Christenen ghejont, Door Helena die het vondt; Dus moghen wy breet en wijt, Syn tot alle stonden Met de heylighe kerck verblijdt, Om t'heylich Cruys ghevonden. D'aerde die is blyelick, Sy betoont dat vryelick; Boomen, gers, en menich cruyt, Gheven hun coleuren, al de blommen die spruyten uyt, En gheven soete geuren. Al de voghelkens verweckt, Singhen soo syn syn ghebeckt; D'een ghediert hubbelt en springht D'ander gaen en keeren, Al dat levendich is, het schinght Dat desen mey wilt eeren. Lof tot een ghedinckenis Dat dit Cruys ghevonden is, Bedanckt Godt ghebenedijt Bidt dat hy dees landen, Door het heylichste Cruys bevrijdt, Van alle de vyanden. 