 EEn liet om te vermaken Mijn Broeder ons mede lidt Die binnen Amsterdam wilt smaken Om die waerheyt gheuangen sidt. Veel wijsheyt cracht Gods gracy Verquickinge troost menichfout Wensch ick mijn broeder in tribulacy Dat hy nu stijf aenhout. Och broeder wilt versinnen Hoe veel beloften goet Dat sy wel hebben die hier verwinnen Nae tsuer so comt het soet. Aenmerct van Abels tijden Dat Cayin zijn broeder doot sloech, Jacob die most voor Esau vlieden Haet, geuanckenisse Joseph verdroech Doen Gods wet was gegeuen Worden sy ghebenedijt Voorspoedich al die daer in bleuen Noch hadden die vroomen strijt. Micheas die is ghesmeten Om rechte Prophecy Most water en broot, een tijt lanc eeten Jeremias veel drucx leet hy. Susanna is onschuldich Veroordelt maer noch ontgaen Die drie Jongelingen zijn verduldich, Inden ouen geuallen merct aen. Eleaser out van daghen Die is ghedoot seer fel Had hy willen veynsen hoort gewagen Hy had dat ontgaen seer wel. Die vroome Broeders seuen Hebben om des heeren wet In smarte ghelaten haer leuen Met haer moeder hier wel op let. Och broeder wilt hier op kijcken Blijft ghetrou tot inden doot Tot geender syden wilt afwijcken Siet op die belooninge groot. Siet broeder dese stonden In segening wterlijck hoort Christus heeft ons nu wilt doorgronden Druck toegeseyt met zijn woort Hy heeft selfs voor gestreden Door bitter lijden swaer Aent cruys ghehecht, voor diet hem deden Badt hy zijnen hemelschen vaer Merct stephanus aen den vromen Die was als Christus ghesint Tleuen is Jacobus oock benomen Also men Actorum vint Al schijnen sy te steruen Voor menschen der duysternis Haer en roert niet aen des doots bederuen Sy gaen in ruste ghewis Of wy naet vleesch noch leefden En dienden die werelt hier Voor druck veruolcht niet en beefden So ghenaeckte ons teeuwighe vier. Waer van wy zijn ontslegen Doort gheloof gherechtueerdicht pleyn Wy sullen gods heerlijckeyt met hem plegen Ist dat wy volherden ghemeyn. Ick wil mijn sang haest enden Neemt toch in danck dit liet Hoewel wy malcander noyt en kenden Ter liefden van v ist gheschiet. Ick groet v Broeder van harten Nu met dit slecht ghedicht En wensch v troost, cracht tot v smarten Dat ghy ons moecht zijn een licht. 