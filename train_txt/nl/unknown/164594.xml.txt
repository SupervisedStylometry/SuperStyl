 O Ziel hoe langh salt dueren Dat ick sal draghen leyt: Hoe langh sal ick moeten besueren Dees ongherustigheyt. Wanneer sult ghy verkiesen 't Inghekeert leven soet: Wanneer sult ghy u selfs verliesen, Dat rusten magh 'tghemoet. Tis langh ghenoegh, keert weder: V selfs niet meer behaeght: Veracht, verlaten, dit gaet neder, 't Niemant dan God en claeght. In 't cruyce weest te vreden, Siel ghelaten wilt zijn, Hoet gaet, blijft altijdt in Gods vreden, Als de son en zijn schijn. Dit is een goet beginnen, Sulck leven God volmaeckt, O ziel wie hier wil treden innen Tot kennis hy geraeckt. Maer hy moet eerst zijn ledigh Van creatueren rust, En self aencleeflijckheyt niet sedigh Door t'sterven der quaer lust. Soo d'eeuwich goet wilt soecken O ziel van binnen vroet, Daer moet dan Godt in lichten cloecken Sult ghy vinden dit goet. Dat t'herte sal verblijen En maeckent oock gherust, Verlost van alle lijen Met Godes vree ghecust. Prince des Hemels schoone Och daer toe u hulp biet, Cracht en sterckheyt van uwen troone Door u gheest in my giet. 