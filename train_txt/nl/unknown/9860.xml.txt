 WY en zijn niet te samen, Om met blamen Yemant te ontfamen met der tongen, Tis beter na 'tbetamen Wat ghesonghen. Achterklap, vier vol schanden, Van yemanden, Al die daer in branden, met verstooren, En meughen nouwe vanden Sangh niet hooren. Quaet gheklap doet faelgieren Goe manieren, Sang doet vreucht hantieren by de Wijnen, Ghelijck Gout vercieren Schoon Robijnen. Singhen can 't herte stichten, En verlichten, Quade tongen zijn schichten ende swaerden, Die veel quaets aenrichten Op der Aerden. D'Apostelen ghebieden, Te gheschieden Gheestelijcken lieden, met der kelen, Maer kijvagie te vlieden Sy bevelen. Quaetspreken ende kijven, Na haer schryven, Moet uyt den Hemel blyven, maer met singen Ginghen vreucht bedryven D'ouderlinghen. Al 't Lemmekens dienaren Die daer waren, Gheen twistigh beswaren, en bewesen, Maer songhen, en met snaren Sy Godt presen. Dese dinghen verhael ick Generalick, Dat den sanck principalick, elck Christen Seer wel voeght, maer seer qualick 'tSondigh twisten. 