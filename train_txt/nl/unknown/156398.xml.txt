 Bedroeft ende beswaert Ben ick van herten seere Over mijns vleesches aert, Die ick niet wel can weeren, Want ick my dickwils keere O almachtighe God Te doen nae uwe Leere, Maer t'wort by wylen spot. Als ick aensie den gang Van haer die nae't vleesch leven Soo wort my alsoo bang Ick dencke daer beneven Al heb ick my begheven Onder Christus regaert, Vol struyckelen en sneven Soo blijft noch mynen aert. Rebel is alle vleysch, Vervult met lust der ooghen, Die't gheeft zijn eyghen eysch Die is heel diep bedroghen, Ick segghet sonder loghen, Die hier niet nau op past Nae alle zijn vermoghen, Die wort deerlijck verrast. Bekennen moet ick slecht Ghelijck als Paulus dede, Iae met veel meerder recht Dat in mijn vleysches leden Gheheel niet goets woont meden, O Iesu Sone Goodts, Wie sal my doch ontleden, Van dit lichaem des doodts. Elendich ende cleyn Ben ick o Heer van crachten V Woort dat eyscht my reyn, Maer ick can niets verwachten: Yet goets niet een ghedachten, Wt mijn eyghen waerdy, Soud ick yets goets betrachten, O Heer dat wercket ghy. Roem ick my van verstant, Of van eenighe daden Beyde sotheyt en schant Soud' ick meer op mijn laden, Want sondich vele schaden Zijn door mijn vleesch gheschiet, Soud ick nae prijs noch raden Soo waer ick min dan niet. Vol suchten ende rou Ben ick tot vele tyden, O God des Hemels dou Die sou my wel verblyden, Cond ick boosen schijn myden En doen recht alst behoort, Het comt van vele zyden Dat my hier in verstoort. Elck acty speciael Die my wel doet beswaren Te noemen altemael Dat wil ick hier noch sparen, God die ons wil bewaren Die isset wel bekent, Die can mijn wedervaren Eens maken op een ent. In hem wil ick alleen Mijn hoop en troost nu soecken Met vyerighe gebeen Altijt in alle hoecken, Want die heylighe Boecken Doen ons hier toe vermaen In alle ons versoecken Tot hem alleen te gaen. Komt al die zijn belaen, Met sonden overvloedich Ick sal u wel ontfaen, Spreeckt Christus, ick ben goedich, Dus leert van my ootmoedich Te zijn met herten lust, Ende leeft heel sachtmoedich Soo vintu ziele rust. Een Sondaer ben ick Heer Mijn hert dat is verslaghen, Mijn moet die leyt ter neer Om u recht te behaghen, Maer bidden ende claghen Moet ick en latent niet, Die aen u met versaghen, Verlost ghy vant verdriet. Door bidden sonder ent, En dat met vast betrouwen Wert s'Rechters hert gewent Al totter Wedu-vrouwen, Al had hy gheen berouwen Tot God voor zijn misdaet, Noch voor gheen menschen schouwen, Nochtans hy haer ontslaet. Oock die daer badt om broot Al word hy afghesleghen, Hy claechde by nacht zijn noot, En stont aen als stof reghen, Al wast vrientschap gheen deghen, Door onschamel ghelaet Heeft hy zijn beed vercreghen, Zijn gast die wert versaet. Comter wel soo een vaer, Als hem zijn Sone bede Om broot of goede waer, Die hem nen steen dan dede, Kont ghy wat goets doen mede Spreeckt Christus en zijt boos, Sou God dan niet zijn vrede, Gheven die bidt altoos. Hierom door troost der Schrift Gheloof en Hope noch dueren, En want hier niemant blijft Dan gheheel corter uren En connen niet uytvueren Door ons cracht, baet of schaed, Soo sal ons God toestueren Rijckelijck zijn ghenaed. Tot God door Christum schoon Wil ick alleene vluchten, Tot den ghenaden throon Met smeken en met suchten, Schouwende s'Werelts cluchten, Dit is nu mijn propoost Gaen daerom qua geruchten Des ben ick wel ghetroost. Eer ick noch sluyt het lest, Die door den Gheest verblyden, En al die staen nae 't best Wilt my nu helpen stryden Met bidden t'allen tyden, Voor my tot onsen Heer, Dat hy my wel bevryden Voort quaet, bid ick u seer. Recht ende slecht behoedt V knecht in alle benouwen, Bid ick u Prince goedt Met al die vant quaet rouwen, Op dat wy moghen aenschouwen, V ghenadich aenschijn Als ghy oordeel sult houwen In het leste termijn. 