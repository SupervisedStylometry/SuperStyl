 LAet ons den Heere dancken reijn, Loff ende prijs, toesingen, Dus is gheboren, een Kindeken cleijn, Noyt wonderlijcker dingen, Van eender Maget suyuerlijck, Godts Soone vanden Hemelrijck, Tsal ons daer met gelingen. Wy lagen al in sonden doot, Versoncken in godts tooren, Maer Godt, door syne Lieffde groot: Wold ons niet laten verlooren, Hy heeft, aller volcken heylant. Wt den hemel neder ghesant. Des laet ons vruecht, oorbooren. Een kindt is ons, gebooren reen, Een Soon is des ons ghegeuen, Om ons te helpen, wt gheween, Wt de doot, in het leuen, Dt is de stercke, Emanuel, Coninck en Heer, in Israel, In Jsrael verheuen. Wonderlijck is, de naeme sijn: Raedt, Cracht, Heldt, ewich Uader, Hy is een vreedtsaem Prince fijn, Onser sonden ontlader Noch is sijnen name gewis Godt de onse gerechticheit is Des looft hem alle gader. Onse vyanden altesaem: Sonde, Doot, Duyuel, helle, Heeft hy verwonnen, zeer bequaem, En helpt ons wt gequelle, Des laet ons, uan herten verblijt, De Name Gods, gebenedijt, Louen, en prijsen, snelle. In Betlehem, de cleijne Stadt, Is ons zeer wtvercooren: So Michias, vercondicht hadt, Desen Heylandt, geboren, Gebooren is, in Bethlehem: Godts Sone, Coninck der Joden, Die ons vry maeckt, van tooren. Op den velde, de herddren daer, Verscheen Godts Engel claere, En sprack met woorden, soet tot haer: Hoort een so blyde maere, Heden is v geboren goedt, Christus de Heer, en Heylandt soet, In Dauidts Stadt voorwaere. Die Hemelsche, scharen ghemeen, Hebben Godt hooch ghepresen, Sy looffden Godt, met stemmen reen, Seggende so wy leesen: Loff sy Godt, Jnden hoochsten Troon, Op der aerden vrede Idoon, En een goedtwillich wesen. Wt Oosten, tot Jerusalem Quamen de wijse vragen, Waer is de Coninck, der Joden, Ghebooren in desse dagen, Sy hadden ghesien, de Sterre syn, En quamen om hem, taenbidden fijn. En te offeren gauen. Laet ons ock alle, cleijn en groot: Soecken dit Kindeken reene, Het helpet ons, wt aller noot En brengt ons wt ghemeene, Offert hem siel, Lichaem, en Geest Looft, ende prijst, hem minst, en meest, Ja looft hem int ghemeene. Wy louen dy, O Godes Soon U dancken wy van herten, Dat ghy quaemt, wt den Hemels troon, Ons te helpen wt smerten, Wy prijsen dy, Heer Jesu Christ: Dat ghy een mensch, geworden bist, En sijt ons hulper werden. 