 Ter eeren van Godts Namee goet, Laet ons singhen een Liedt Voor hem verschijnen met ootmoedt, Soo Christus Iesus riedt, Nu wy zondigh beladen zijn Soo laet ons doch nu soecken Sijn lieffelijck aenschijn. Rechte ootmoet heeft hy gheleert Die voor gheganghen is, En wie ontlast te zijn begheert Moet hem volghen ghewis; Den goeden wil ons Heere gheeft Dat hy ons mach gheleyden Daer men ootmoedigh leeft. Iae als wy daer nu kloppen aen En d’open doen verbeyt, Tot dat wy sulen binnen gaen, Gheeft ons lanckmoedigheyt: U vreese in ons herdt verweckt, Tot wy ‘t ootmoedigh wesen Bevinden gantsch perfeckt. Niet achten al ‘t gheen datmen siet En schouwen ydel eer, Oock eyghen liefde achten niet En ons stellen ter weer, Voor haer inkomen met ghedruys Dat sy ‘t goedt niet en verteere, In het ootmoedigh huys. Alsoo gheeft ons te zijn gherust, Om gheern te zijn versmaet, Te versmaden des Werelts lust Met allen haren staet: Maer liefde tot u in ons volmaeckt Tot dat wy gantsch ootmoedigh Zijn in u huys gheraeckt Rechte kennisse gheeft ons doch, Leert ons aenmercken slecht, Daer toe lief Heere, gheeft ons noch Uwe wijsheyt te recht, Dat wy bekennen openbaer Dat wy zijn ende waren, En oock worden hier naer Iae ghedencken ghestadelijck Aen u liefde altijt, Helpt ons doch Heer ghenadelijck, Nu uyt-voeren den strijdt: Teghen ‘t hooghvaerdigh wesen quaet, En het hooghmoedigh leven, Dat ons bestrijden gaet. Alle lusten des svleeschs uyt blust Wat ons wort voor-ghestelt, En onsen ooghen hier ghelust En ons daghelijcks quelt Verghetelheyt en boosheyts daet, Neemt traegheyt van ons Heere, t’Samen met nijdt en haet Noch het quaet vermoeden en laet In ons blijven niet meer, Voor valsch Oordeel en quaden raet Bewaert ons lieve Heer, Voor Toorne en quaet doen bereyt, Vrijdt ons, maer wilt ons voeren, Totter ootmoedigheyt. Zaligheyt komt van u alleyn Ghy zijt die ons gheneest O ghy verquickende Fonteyn, Onser ghenadigh weest, Den goeden Gheest doch in ons sent Dat hy ons mach gheleyden In ‘t Hemelsche Convent. 