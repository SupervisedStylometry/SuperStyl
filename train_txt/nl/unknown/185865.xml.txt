 Het is heden een dach van vrolijckheyt Al in des Conincx hove, Want aldaer ontfanghen heeft Een Maecht van grooten love, Een kindt ghebooren wonderlijck, Ende altemael ghenoechlijck Nae der menschelijckhede, Boven al seer vriendelijck Sterf hy voor zonden ootmoedelijck, Want hy Godt is, ende mensche mede. Die Moeder is dochter wonderlijck Haers Soons, want hy is haer vader, Waer hoorde oyt man dies ghelijck, Hy is Godt ende mensche te gader: Hy is een knecht ende heer, Hy is over al, dat is meer, Onbegrijpelijck te vinden, Teghenwoordich ende veer, Waer hoorde oyt man dies wonder meer, Ten can gheen man versinnen. Hy wert ghebooren inder nacht, Der sonnen verlichtere, Ende hy wert inde stal gheleyt, Aller werelt stichtere: Men vant hem met den wendel lanck, In Bethlehem by der Engelen sanck: Hy was gehoorsaem, Godt, Vader ende Moeder Hy hevet al geschapen als ons behoeder Wilt hem loven en dancken in alle stonden Want hy ons bemint wt sâ€™herten gronden. Ghelijck dat niet en quetst het Glas, Daer die Sonne schijnt doore, Geloove ick dat Marta was, Nae reyne Maghet ende vooren Die Moeder is gebenedijt, In wiens lichaem besloten leyt Die Gods soon wert mensch ghebooren Weet dat die borsten heylich waren Die Godt in zijn ionghe Iaren Te suyghen hadde vercoren. Godt den Herderkens ontboot Des nachts by haren beesten Met den Enghelen blijschap groot Al van des Conincx feesten Die ghewonnen heeft een Maecht, Ende inder Cribben was gelaecht In doeckelkens ghewonden: Hy is aller werelt Heer, Ende van ghedaenten schoonder meer Dan yemant is ghevonden. Doemen de werelt al beschreef, Ginck een Maghet met kinde Te Bethlehem, daer zy doe bleef, Ende voldroecht Kint ten eynde, Daermen af schrijft inden hove, Ende glorie singht met grooten love, Van grooter weerdichede, Godt hier boven van Hemelrijck Verleent ons menschen op Aertrijck Van goeden wille vrede. 