 AChilles quaet VVert voor Troien verslagen, Seer obstinaet Eysten Aiax valiant Seer delicaet Sijn wapen te dragen Door sijn vroom daet Betoont aen den vyant, Nestor ick verlosten, Die daer lach in dat sant, Hector ick oock alleen,, weerstont, Niemant men daer te been,, en vont, Vlisses oft Egheen,, en cont VVeerstaen sijn cloecke hant. Vlisses wijs Antwoort aldus daer tegen Met goet aduijs, My compt de wapen schoon, Voor mijnen prijs, En brocht ick niet te degen Dees jonge rijs In den leger ten toon, Oock heb ick verslaghen Telephon in persoon, Door mijn schalcke rede,, bly Heb ick gemaeckt veel stede,, vry, Dat Aiax noyt en dede,, hy, Dus hoortse my te loon. Sou my dees eer, Sprack Aiax, dan falgeren, Iupiter heer Siet deese schepen groot, Die ick hiel meer, Om den brant daer van te weren, Hector was seer Verwoet door tegenstoot, Nochtans ick my daer tonde, Datter niet eenen boot Af en ginck verloren,, niet Sou ick my dan niet storen,, siet Dat hem sou toe-behoren,, iet Die doen schandelijck vloot. Vlisses hier Roemt hem cloecker te wesen Door d'wtspraeck fier, Die hy voor Paris doet, Gheeft my dat dier Helena wt-gelesen Coninckx quartier VVert daerom seer verwoet, Nochtans ick niet en flouden In gheenen tegenspoet, VVant door mijn stout betrouwen,, fris Let sijen in benouwen,, is Mijn lichaem is oock doorhouwen,, wis Soo storten ick mijn bloet. Sonder respijt VVert Vlisses gegeuen T'harnas subijt, Dat hy vercrijght aldaer, Aiax vol nijt Namp hem seluen dat leuen, Dat men noyt tijt Hem sou verwijten naer, Iemant die heeft verslaghen Aiax vry sonder vaer, Maer luttel soumer vinden,, nou Die hem om eer verslinden,, sou Sy sijn veel als den blinden,, schou Al vielt den Prince swaer. 