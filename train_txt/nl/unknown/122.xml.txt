 Een Meysken op een Rivierken sadt, So schoon zy was, Sy sadt en verbeyde haer soete Lief, Int groene gras. Sy sach een scheepken coomen zeylen, So diep in Zee, Haer harteken verheuchde van binnen so zeer Sy en truerde niet meer Och Schipper seyde zy schipper mijn, Waer willestu zijn, Ick wou dat ic ware te Lonnen int Lant In die coele wijn. Dat Meysken is in dat scheepken ghetreden Fris wel ghemoet, Och schipper ick heb den honger zo groot Hebstu gheen broot. Bier en broot heb ick ghenoech, Tot dijner behoeff, Een beddeken om te slapen soete Lieff Coemt inde Roeff. Sy seylden zo menighen nacht en dach So diep in Zee, Tot datse quamen tot Lonnen int lant Aen die schoone Ste. Sy zijn te Lonnen aent lant getreden, Al in die Wijn, Haer Vader en moeder deden haer soecken Waer mach zy zijn. Haer Vrienden en Magen deden haer schelden Om eenen Man, Al ben ick een Schipper zijn Vrouken geworden Wat leyt daer aen. 