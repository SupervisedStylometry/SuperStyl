 ALsmen hier geestlijck vergaert, Soo schept het herte vreughde Want die godt vresen worden ghebaert Vyt syn woort in goeder aert Int ghelove hoogh vermaert Met gherechticheyt in deughde. Maer t' scheyden komt haest subijt, Dat elck syn padt gaet kiesen Want alle dinck heeft synen tijdt Hierom laet ons met flijt Schuwen de zonde wijt Dat wy niet en verliesen De kostel paerl onser salicheyt Deur het scheyden van desen Maer het waernemen in ghehoorsaemheyt Tot goet doen staen bereyt Voor de hooghe Majesteyt Om den Heer al meer te vresen. Wie van godt vreest die sal hem spoen, Om van het quaet te scheyden Tot s'Heeren wet avont en noen Houden hem hier aen coen Gerechticheyt te doen Dagelijcks den Heer te verbeyden. Of hy quam in der midder nacht, Of in de morghen waecke, Dat wy niet scheyden van de wacht Maer ghebruycken alle cracht, Dat liefde wert volbracht, Soo is't een ghewonnen saecke. 'T scheyden laet ons maecken altoos, Hem krachtelijck ghebieden, Dat is ons weder party boos, Die als doornen om een roos, Is de waerheyt onse loos, Hy sal wel derwaerts vlieden. Waerheyt wil geern ons leydtsman zyn, Als wy scheyden van sonden, Van leughens vlieden als fenijn, Edel is de waerheyt fijn, Als een goedt medecijn, Sy heelt alle onse wonden Wie de waerheyt met hem draegt In dit scheyden en vergaren, Blijft van Godt dan ongeplaecht, Het is te laet beklaecht, Als't eynde is bejaeght, Sonder waerheyt wech te varen. Droeflijck wilt noch komen aen, Als de een wort op ghenomen, Van twee die in een molen staen, Tusschen man end wijf saen, Twee die op't velde gaen, Wil een scheydingh tusschen komen 'T scheyden wil dan vallen swaer Ach laet ons niet vertraghen, De misdaedt staet int openbaer, Tusschen Soon ende Vaer, Godt wil noch straffen daer, Elck moet syn last dan draghen. Maer die nu van 't quaedt scheyden bet, Wil de Heer te helpe komen, Hem dienen met een goedt opset, Strijden wel nae de wet, Godt is syn volck oock met, Sijn kracht is by de vromen. So laet ons vergaren end' scheyden vroet, Ghescheyen tot Godes eere, Wel ghedencken op het eeuwich goet, Altijdt op Christum soet, Elck syn naesten int ghemoet, Geestelijck voor den Heere, 