 ICk arm schaepken aender heyden Waer sal ick henen gaen Ick moet van vrienden en van maghen scheyden En alleen op Christum staen Ende my op hem verlaten Dees weerelts iolijt, in deser tijt En mach mijn siele niet baten. Die woluen wilden my verschueren Na mijn bloet hebben sy ghedorst Maer ten mach hen niet ghebueren God die Heer heeft my verlost En gheleyt wt Pharaons handen Dus so moet ick saen, als Abraham heeft gedaen Gaen dolen in vreemde landen. Sy hebben een schaepken gheten Sy en zijn noch niet versaet Dat wort haer al den dach verweten Daerom zijn sy dus quaet So dat sy my hebben verdreuen Wt mijns vaders lant, met grooter schant De Heer wilt haer vergheuen. Sy hebben hem dleuen benomen En oock zijn leuen vercort Op dat rechueerdich bloet op hem soude komen Dat van Abel af is ghestort Sy veruullen haers vaders maten Sy bedecken haer faem, onder Christus naem Maer ten sal hen al niet baten. Siet aen van Abels tijden Doen Caims nijdicheyt was groot Moesten die rechtueerdighe lijden Die Propheten werden ghedoot Ia Christus seluer mede Ghy brengtse ter doot, met pijnen groot Dwelck Christus noyt en dede. Keert doch van v quade weghen Als Paulus heeft ghedaen Die de brieuen hadde vercreghen Om de Christenen te bringhen ghenaen Te Ierusalem binnen der steden Als hy heeft verhoort zijns vaders woort Heeft hy om ghenade ghebeden. Ick bidde v ghy edel Heeren Wildy Gods oordeel ontgaen Wilt v doch bekeeren Uan dat ghy hebt misdaen Ghy brant Gods wtuercoren Om een seker ghelt, datmen v telt Wildy Gods woort versmoren. Maer die dit liedeken dichte Ons Heere wilt hem by staen Dat hy synen naesten stichte En Gods woorden mach doen vermaen Al soude hy tot eenighen tijden Den bitteren doot, met tormenten groot Al vovr de waerheyt moeten lijden. 