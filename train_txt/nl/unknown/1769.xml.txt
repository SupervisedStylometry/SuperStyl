 TRibulatie ende verdriet Wat moet mijn herte al lijden Eylacen schoon lieueken Is dat niet een groote pijn Confortatie gheeft mi soete lief Ic soudet so wel ghelijden Mer eylacen schoon lieueken Ten mach anders niet zijn Ic wijts quade tongen Veel erger dan fenijn. Want zijt al beniden waer datter vruecht gesciet Troost ghi mi niet so blijf ic int verdriet O troost confoort Na v staet alle mijn verlanghen O wreede fortuyne Hoe valdy mi dus fel. Van die liefste die ic vercoos En can ic gheenen troost verweruen Mer eylacen schoon lieueken Is dat niet groot gequel Ic wijts quade tongen Veel erger dan fenijn. Want zijt al beniden waer datter vruecht gesciet Troost ghi mi niet so blijf ic int verdriet Onghetroost te sine Waer vintmen meerder pijne Want rooc ende smaec Die doet al vergaen Wel rieckende roosemarijne | Gheeft mijn herteken een medecijne Sal ick soete lieueken Van v gheenen troost ontfaen. Ic wijts quade tongen Veel erger dan fenijn. Want zijt al beniden waer datter vruecht gesciet Troost ghi mi niet so blijf ic int verdriet Oorlof schoon lieueken Alst anders niet en mach wesen Ick bedancke mi seere Van uwer goeder duecht Ic hope aen god den heere Ic salt noch also wel ghelijden Mer doet schoon lieueken Van alle dat ghi moecht Want ghi zijt die ghene die mijn ionc herte verhuecht Ende ghi weet schoon lieueken Wat tusschen ons beyden is geschiet Troost ghi mi niet so blijf ic int verdriet. 