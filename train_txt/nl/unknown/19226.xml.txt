 Een nieuwe liedt wy heffen aen O mensch wilt nv Gods woort ontfaen En volcht na Gods geboden En wilt alleen op Christum staen Wacht v van vreemde goden. Neempt een exempel aen Israel Hoe datse Godt oock plaechde fel Al in die woestenyen Hier omme en bidt niet aen den Bel Hy en can v niet bevrijen. Maer gaet tot Christum dat edel greijn Hy is den wech die waerheyt pleyn Die duere en oock dat leuen Compt al tot desen verworpenen steen Hy en sal v niet begheuen. Och mensche wilt Godt gehoorsaem zijn En wacht v toch voor Babels wijn Daer van si heeft gheschoncken Die Princen ende Coninghen fijn Die zijn gheworden droncken. Hier om wilt wt den slape opstaen En wilt niet meer tot Babel gaen Want si soeckt v te verleyden Aldus wilt ghy Gods rijck ontfaen Wt Babel moet ghy scheyden. Al zijnse ghedoot alle ghelijck Die verlaten hebben Babels rijck Hier omme en wilt niet vreesen Want si sal inder hellen slijck Noch seer verstooten wesen. O broeders aensiet dese treken groot De vrouwe is nv in barensnoot Den draeck compt haer te voren Waer dat kint gheboren bloet Dat hy dat mocht verschoren. O dochter van Syon hebt goeden moet Al is den wech soo smal als eenen voet Die ghy noch sult betreen Die stadt die is vol alder goet Maer si leyt int verneren. Bekeert v ghy menschen groot en smal Die den gherechtighen veruolcht hebt al Dit v sal worden banghe Als den dach des Heeren comen sal Groot wee sal v beuanghen. Die gherechtighe hoort mijn vermaen Sullen in groote volstandicheyt staen En sullen triumpheren Met Christo op den berch Syons plaen Daer na staet ons begheeren. Als dan sal Godt oock scherpen wel Sijn gramschap tot eender spere fel Om te beschermen zijn dienaren Met die wolcken sal hy comen snel In zijn heerlijckheyt openbaren. Dan sullen die quade spreken schier Dit zijnse die wy veruolchden fier Haer deel is byden Heere Wy achten haer leuen raserij hier Haer eynde sonder eere. Die dit Liedeken eerstmael dichte Begheert dat Godt zijn herte verlichte Dat hy hem mach aencleuen Op dat hy sinen naesten stichte En Godt den prijs mach gheuen. 