 O Uleesch quaet van manieren Ghy valt my altijts rebel Qualick kan ick bestieren U torment en v ghequel Waer ick gae ghy met my gaet Mynen wille wederstaet U boos begeeren en valschen raet. Soude ick altijt ghedooghen Dat ghy my voor ooghen lecht Ghy soudt my doen verdrooghen Dunckt v dat wesen recht Mijn ghenoechte ghy benijt Mijn steruen is v iolijt Ghy bekijft my als ic ben verblijt. Ghy en kondt niet ghevroeden Dat des werelts lust verdwijnt En dat al haer goden Niet en zijn dat wesen schijnt Want wat ist dan hooghen moet Lust der ooghen die verdoet Die smake van dat eewighe goet. Sy en zijn niet verloren Al die rijck hebben gheweest Abraham eerst al voren Was rijck alsomen leest Isaac en Iacob me Dauid hadde rust en vre Wie triumpheert so Salomon de. Dat waren al figueren Uan dat toecomende was Die nv niet en wilt trueren In dees weerelt broos als glas Met Christum lijden verdriet Die en sullen singhen niet Dat eewich ghenoechlick liet. Machmen niet blijde wesen En God behaghende zijn Moeten sy zijn verknesen Druck lijden swaer ghepijn Die Gods rijck sullen ontfaen Dat en can ick niet verstaen Hoe soudt met de werelt dan gaen. O vleesch met uwen ooghen Gods werck ghy niet mercken en kondt Ghy moet v anders pooghen Dat synen gheest in v woont Daer met v naeckt swaren noot Lijden en tormenten groot Thelsche vier en die eewighe doot Ghy soudt my wel doen rasen Met uwen droeuighen sanck Het schijnt het zijn al dwasen Die tvleesch niet en maken kranck Secht Paulus niet wilt verblien Met den blijden tallen tien Waerom mach dan gheen vruecht gheschien Dat en moecht ghy niet trecken Tot uwen voordeel voorwaer Men mach met dwoort niet gecken Want tis louter ende klaer Blijde zijn is Gods consent Maer niet met de weerelt blent Want sulcke blijschap neemt quaden ent. Ick en kan niet begrijpen Al tghene dat ghy my preeckt Als mijn ooghen sijpen Hopen dancken my ontbreect Maer als mijn herteken verhuecht Al mijn leden zijn veriuecht Ick dancke God dan wel van zijn duecht. Ghy en kondt God maer dancken Alst na uwen wille koemt Ten sy dat ghy die rancken Af snijt daer ghy v af roemt En dat uwen lust versterft U natuere en sin verderft Gods rijck ghy nemmermeer en verwerft. Wilt ghy my nv doen steruen Als mijn leuen my wel lust De doot sal wel doorkeruen Mijn herte dus weest gherust Als die koemt ick moeter an Steruen sal ick ymmers dan Daer en ontgaet wijf kint noch man. Steruen dat moet ghy leeren Eer de doot v ouerualt Want tis tghebot des Heeren Wee hem die daer teghen kalt Swijcht snoo vleesch stinckende mes Christus die dat leuen es Sterft selue om onsen wille expres. Mach mijn claghen niet baten So wil ick rusten mijn hooft Ende mijn beroemen laten Want mijn macht vind ick berooft Tgaet met my anders dant plach Dat ick wille, ick niet en mach Dus kiese ick voor best een goet verdrach. 