 GOd heeft ons zijn Euangelium vroet Ghegheuen om dat te lesen Maer de weerelt en acht sulcken scat niet soet Want duer het vleesch en bloet Soo en compt gheen goet//hier gheresen. Ten is niet dan boeuerije quaet Die de weerelt hier gaet bedrijuen Al ofter gheenen Godt inden hemel en saet Een elck soo omme gaet Troost v volck desolaet//Heer mans en wyuen. Men vraecht nv na gheen oprechte leer Giericheyt heuet douerhant ghenomen De woeckerye is nv ter weerelt seer Uerchiert met grooter eer Men vermaent van God niet meer//tonser onvromen. Uele beroemen hem van deuangelium playsant Maer weynich daer na leuen Sy spotten noch voorwaer aen elcken cant Duer haer groot onuerstant Met Gods woort vayliant//hoochste verheuen. Nieu wetten bedencken si alle daghe liet Het zijn godloose netten Na ghelt, en goet studeert dit ghediet Donnoosele lijdt verdriet Duer tgewelt dat hier gheschiet//Heer wilt op ons letten. De Cristenen royen si wt, duer quayen raet Den armen die moet noot lijden Sy sullent noch beclaghen hier te laet Dat si dat arm saet Soo wreet en obstinaet//hier comen bestrijden. Den armen wort verdreuen ouer al Sijn sweet en bloet wort gheten Sy crijsschen, si huylen, si maken gheschal Maer Godt betalen sal Alle dit ghetal//groot int vermeten. Men vraecht nv na God den Heere niet meer Ghepresen wort ydele glorie Dongherechticheyt heeft ghenomen den keer Tbedroch is nv groot eer Lueghen en is schande meer//in elck memorie. Waer blijft nv broerlijcke liefde groot Die weerelt is nv vol dieuen Die trou ende tghelooue is doot Met een elck cleyn en groot Een elc slacht nv bloot//als die Dagon verhieuen. Die weerelt en wilt haer niet verstaen Gods woort noch oock zijn leeren Sy en hooren verstant noch ander vermaen Dan eten en drincken saen Met scattinghe om te gaen//o Heere der Heeren. Huer grootste conste is bancketeeren hoort In boeuerijen studeren Hier inne gaet si wter maten wel voort Thout al met huer accoort Ualscheyt datmen oorboort//sonder cesseren. Die blinckende sonne niet meer en can Haer claer rayen laten blincken Maer verliest haer schijn van nv voort an Dus is te recht elck man Bedroeft hier van//o God wilt v volc gedincken. De Mane en sterren zijn beroert hier by Seer deerlijck zijn si in wesen Sy souden der boosheyt gheeren wesen vry Delementen roepen fy Ouer sweerelts afgodery//o Heere ghepresen. Daer om compt nv Princelijcken Godt U gheloouighen tot v vlien Uernielt dat eertrijck dat met v spot Dat daer hout v volck sot In dit Babels cot//laet den ioncxsten dach geschien. 