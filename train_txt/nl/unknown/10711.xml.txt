 LIefde soet, mijn gemoet, can v niet vol prijsen, Vreucht gaet ghy bewijsen, dien die v eeren hier Door v lieffelijck bestier, Want ghy doet, dat ic moet my nu verjolijsen Doet vreucht in my rijsen, als ghy soet van manier T'hert beroert met v vyer, O Godt der Goden, die v gheboden Hielden waren verblijt, Maer die v vloden, ginckt ghy ontbloden Van vreucht tot aller tijdt, Dies ic sal, met gheschal, uwen lof nu singen Doen verhal, over al, v eer' voort te brengen Oorspronc der dingen, die ons cont dwingen. Sonder v can men nu, geen vreuchde vertalen Dus siet mense falen, en leven heel verblent Daer ghy zijt onbekent, Ick verspuw, al die schuw, van v Godtheyt dwalen, Want sy sullen halen, niet dan druck ende torment Twist en t'weedracht in't ent. Door u verpeenen // doet ghy vercleenen Dees Godinnen eenpaer, Dats' haer vereenen, en troost verleenen Die sulcx soecken aen haer, Wie v cracht, dan veracht, moet onredelijck wesen Want v macht, alleen tracht, om ons te genesen Dies zijt door desen, van my ghepresen. V gewelt, ganslijc stelt, de weerelt in vreden Die aers altijt streden, om t'aertsche goet met vlijt Stilt ghy alleen subijt, Wie ghy quelt, wert gevelt, ja men vint geen wreeden Die v ondertreden, want ghy die stercste zijt En dwijngt haer in dit crijt, Ghy doet vergaren, en lieflijck paren Al t'ghediert op der Aert, Doet druck wech varen // oock al t'beswaren Als sy dan zijn ghepaert, Want verheucht, met geneucht, doet ghy ons useren Alle vreucht, gaet de jeucht, oock altijt begeeren Om v met eeren // nu te hanteeren. D'arbeyt groot, allen noodt, doet ghy hier versachten Dies alle gheslachten, v prijsen met my seer Houden v voor een heer, T'lijdens noot, ghy verstoot, dat anders met clachten By ons sout vernachten, vernacht ghy van ons veer, Dies prijs ick v noch meer, Alle twist bloedich, doet ghy seer spoedich Van ons verstoten vert, En vrede spoedich, groeyet overvloedich, Daer ghy hier gheert werdt Alle nijt, ghy verbijt // doet ons vreucht verwerven Oock de spijt, ghy versmijt, en doet onrust sterven Dies sweerelts erven, v noode derven. Prince schoon, seer ydoon, maeckt doch mijn ghedichten, Die ick heb gaen stichten, tot uwer eeren fijn Laets' v aenghenaem zijn, Gheenen croon, tot mijn loon, wesch ick maer v schichten Laet mijn druc verlichten, en my redden wt pijn Laet sijn // die liefste mijn Doorschoten crachtich dat sy ghedachtich Mijner nu wesen mach, So sal't hart clachtich, in vreucht waerachtich Leven nacht ende dach, Deur t'verbondt, my ghejont, redt sy my wt sneven, Dies mijn mondt, v terstont, sal heerlijc verheven En eere gheven, voor al die leven. 