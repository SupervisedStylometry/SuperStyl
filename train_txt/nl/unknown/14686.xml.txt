 ACh op het laetste Comt de droeve Wee! Haer op het quaetste Noch vertoonen mee. O Moeder Godts! Hoe is u troost verkort, Nu u het doodts Lichaem ontrocken wordt. Hem te sien sterven, Deed' u herte seer: Maer hem te derven Quest u ziele meer: Iohannis, ach! Saecht ghy met Magdaleen, Wel grooter dach, Van bitterlijck gheween. In twee fonteynen Schijnt dat Iesus plast, Daer sy als reyne Moeder hem mee' wast: Wat droever kus, Geeft sy hem daer van nieu? En seydt hem dus, De laetste-mael Adieu. Ey Nicodeme, Wilt dit doode Lijck, Doch van haer neme, Heel eerbiedelijck: Van Armathy Draecht hem tot u Spelonck, Die altijdt vry Van alle misdaedt blocnk. Dit laetste scheyden Van u lieve Soon, Moet ons gheleyden, O Maria schoon! Ter plaetse waert, Daer men geen scheyden spreeckt, Noch daer het swaert Van rouw geen hert doorsteeckt. 