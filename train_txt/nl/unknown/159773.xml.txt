 LIeve Vrienden al-t'samen Zijt ghy te recht verlicht? Wilt u Godts Woordt niet schamen, Maer vry in elcks ghezicht V Licht laet lichten openbaer, Op dat so wert ghepresen Vwen Hemelschen Vaer. Al heb ghy langh ghezeten Met duysterheyt bedeckt Ghy en zijt niet vergheten Want Godt heeft u werweckt, En u zijn wille doen verstaen, Dus met bereyde harten Blijft op zijn weghen gaen. Niet wil u weder wenden Na vrient, werelt, of vleys, Noch na dat ghy oyt kenden, Na werelt lust en eys, Maer blijft tot Godes Wet bereyt, En wilt niet weer begheeren Dat a Dieu is ghezeyt. 'T en magh u al niet baten, Dat ghy een Christen hier So ghy niet gaet verlaten Al 't gheen dat Godt verbiet, En gantsch begheeft met alle vlijt In Godes vrees te leven Nu en tot aller tijt. So ghy met hart en zinnen Met Christ zijt op-ghestaen, Niet aertsch moet ghy beminnen, Maer soecken nu voortaen Dat boven is, en smaecken wis, Alleen het Hemels wesen, Ende niet dat Aerdtsch is. Men moet die Aerdtsche Leden Dooden al metter spoet, Oock Werelts lust vertreden, En houden onder voet, Werden vernieuwt door Godes Gheest Aen d'inwendighen Mensche, Op dat men Godt recht vreest. Eertijdts hebt ghy ghewandelt Na des vleys lust en raet, Zie toe dat ghy nu handelt So daer gheschreven staet Al in de Wet des Heeren, fijn, Wilt sulcks na u vermoghen Doen, en ghehoorsaem zijn. Recht op die slappen handen, Ende de losse knien, Op dat ghy 's duyvles banden Door Christo mooght ontvlien, Hy kan u gheven moet, en kracht, Treedt tot hem met betrouwen, En troost van hem verwacht. Goedigh, ende ghenadigh Is hy die eeuwigh leeft, Barmhartigh, en weldadigh, Die oock gaerne vergheeft Al die met zonden zijn belaen, Ende met waer berouwen Tot hem smeecken met traen. Het is seer hoogh van nooden, Dat wy met ware boet Alle boosheyt uyt-roden, En met een reyn ghemoet Ons Godt vreesen naer zijn begheer, Opdat door onsen wandel Hem gheschiet prijs en eer. Een kaers werdt niet ontsteecken, Om te werden bedekct, Maer ghestelt tot een teecken, Dat zijn licht verr' uytstreckt, Te verlichten de duysterheyt, En so te moghen kennen Waer licht of doncker leyt. So wy ons willen roemen Een licht al in den Heer, En Godts Volck laten noemen, Ons licht moet lichten seer, Op dat men merckt aen werck en daet Dat ons een Gheest regieret, Die boven ander gaet. Eenvouwigh, en te deghen, Moet men wandelen hier, Die haer roemen Godts weghen, Na der Christen manier, Want ydel roem seer haest versmelt, En schijn sonder waer wesen, Vergaet als sneeu op't velt. Laet ons tot Gheener sonden Met schijn-deught zijn vergaert, Maer altijt trou bevonden, Als door Godts gheest ghebaert, Op dat de schijn met waere deught Ghestdigh in ons blincken, In d'outheyt als de Ieught. Soecken wy met verlanghen Godts eeuwigh Rijck met lust, Wy sullen wel ontfangen Na grooten arbeyt rust, Want wie dat soeckt, klopt, bidt aen Godt, Die sal vinden en krijghen Hier na heb beste lot. Comt laet ons naerstigh soecken Na 't gheen dat niet verout Kloppen aen alle hoecken, Daer men ghenaed' vertrout, En bidden Godt door zijnen zoon, Dat hy ons al wil schencken Zijn eeuwigh Rijcke schoon. Het is niet uyt te spreecken, Gheen oor hoorden 't gheluyt, 't Magh niet zijn vergheleecken 't Ghedacht het niet besluyt: Wat loon den oprechten verbeyt, Als Godt zijn Rijck sal deelen Met licht ende volheyt. Ach laet ons nu doch spooren Na dees kost'lijcke schat, Want wertse hier verlooren, Of heeftmen s' niet ghehat, Hier naer sal mense krijghen niet, Dus is het hoogh van nooden Dat elck wel voor hem ziet. Proeft doch al ghelijcke, Ende door-grondt het snel: Of ghy tot desen Rijcke Sult bequaem wesen wel, Wat u ghebreeckt, bidt om ghenaet, Bereyt u in dit leven, Want hier na ist te laet. 