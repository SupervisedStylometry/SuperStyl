 DEn HEEr verbeyde ick altijt, Hy Neycht hem my te hooren, Hy trock my wt den graff subijt, Daer ick in lach ten Ooren. End' wt den swaren dicken slijm, Steld' wter Noot die Voeten mijn, Op een Steenrotz hooch seere, End' hy gheleyde mijnen Gang', Mijn Mondt hy gaff een nieu ghesang Te Loven Godt den HEERE. Dit sullen veel sien, end' oock nu Godt vreesen en Betrouwen, Wel hem, die synen hope Trou, Steedts sett op GOdt te bouwen, Hem niet keert tot den Stouten quaet, Noch met die Leughenaers om gaet Veel Wonders HEEr ghepresen Hebt ghy ghedaen, Wie's ws ghelijck? Groot dijn ghedachten syn en Rijck, Die ghy ons hebt bewesen. Dat wil ick gaen Verconden fijn, Voor all' de Werelt draghen: Te groot sy te vertellen zijn Ghy hebt gantsch gheen Behaghen Aen Offer, en Spijsoffer, Maer Mijn Ooren opende ghy claer, Dat ick soud' hooren HEERE, Want ghy noch Offerhande goet, Noch oock Sondoffer, met Bocx bloet, Van niemandt niet begeeren. Doen sprack ick: Siet, ick coem, van mijn Staet in den Boeck geschreven, Te doen willich den Wille dijn, Word' ick (mijn Godt) ghedreven, In mijn Hert is dijn Wet bereyt, Te Pred'gen dijn Gherechticheyt, In die Ghemeynte reyne. Ick wil oock mijne Lippen (siet) Van uwen Woorde keeren niet, Dat weet ghy HEER alleyne. Ick heb oock dijn Gherechticheyt In mijn Hert niet verborghen, Spreeck van dijn Woort en dijn Waerheyt Den Avont en den Morghen, Uwe Ghenaed' en Trouwe siet, Twijgh' ick in der Ghemeynten niet, Dies niet van my laet varen, Heer dijn Barmherticheyt, maer laet Dijn Trou en Goetheyt wt Ghenaed, My altijdt wel bewaren. Want Ong'luc heeft my so omvaen, Dat ickt niet can wt spreken, Mijn misdaet grijpt my oock so aen, Dat sy t'ghesicht my breken, Sy syn gheworden meer dan t'hayr Op mijnen Hoofde, en te swaer, Mijn hert heeft my verlaten. Laet u behaghen, HEEr dat ghy My nu verlost, te helpen my Haest u, coemt my te baten. Sy moeten haer all' schamen daer, En t'schanden worden tsamen, Die my staen nae myn Siel, om haer Te dooden t'mijnder blamen, Te rugghe moeten vallen sy, Ghescheynt oock worden all' die my Quaet gunnen ende quellen. Ghescheynt sy moeten worden me, Die segghen daer van my he, he, Godt sals' al neder vellen. Het moeten bly en vrolick syn, Die alle die dy soecken, En die dijn heyl beminnen fijn, Oock segghen t'allen hoecken, Hooch sy ghelooft daer voor de HEEr, Want ick ben arm, Elendich seer, Om Godt des HEEren Name, Maer ghy Heer sorcht dan noch voor my Mijn Hulp die my verlost zijt ghy, Mijn Godt, wilt haesten, Amen. 