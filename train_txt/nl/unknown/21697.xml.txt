 DIe niet en treed't inder god'loosen raet, Oft op den wech der sondaers niet en staet Noch op den stoel der spotters is geseten, Maer heeft zijn lust in s'Heeren Wet te weten, End' ouerleght de selue dach end' nacht, Die mach te recht voor salich zijn gheacht. * Een sulcke man sal wesen als een boom Die staet en groeyt neuens een' waterstroom, End' t'syner tijdt sal schoone vruchten draghen Wiens groene loof en rijst tot gheenen daghen. Want al wat hy neemt voor oft wilt bestaen Daer sal gheluck end' goede spoet toeslaen. * Maer ten sal soo der goddeloosen schaer Ghewis niet gaen: maer sullen all' te gaer Syn als een kaf dat stercke winden dryuen. 5. Dies geen god'loos' int oordeel staend' en blyuen Noch sondaers stout vertoonen haer aenschijn Onder de ghen' die vroom end' oprecht zijn. * Der vromen wech is Gode wel bekent: Want hy steed's heeft een ooghe daer ontrent: Maer t'god'loos volck met hare schalcke laghen Al wat sy doen end' daer sy vast na jaghen Sal gants vergaen, end' in seer corte stondt Met spot end' schand' verderuen inden grondt. 