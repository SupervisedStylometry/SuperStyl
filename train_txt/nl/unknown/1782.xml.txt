 GHi chrijslieden alle te samen Sijt vrolijcken in die weer die Geldersce mogen haer wel scamen dat si ons comen heer Om hensborch te winnen was haer motijf. Het heeft hen ghecost so menich lijf En al tot haer verlanghen Het en conde haer niet wel verganghen Die wachters hoorde ick reden Ghi lantsknechts maect v in die weer Meynaert met sinen lammen leden die comt ons voor Hensborch heer Hi brengt met hem so menighen man | Ghi chrijslieden wiltse schouwen an Ende verdienen prijsen Nae oude lantsknechten wijsen So haest als wi vernamen Ende horden des wachters woort Wi lantsknechten al te samen Maecten ons al op die poort Men sach daer gheen crijsknecht troeren. Het dochten ons meest geldersche boeren Wi boden haer goeden morghen Ende schooten daer in sonder sorghen Eenen brief is ons ghecomen Met eenen bode al op dat pas daer in dat wi vernamen dat Meynaert haer ouerste was Och hertoch Willem hooch gheboren man Is uwen raet aen Meynert van Ham Merten van Rossum en sulcke reden Si brenghen v om landen ende steden Bode keert wederom tzo velden Dat gheuen wi voor den besten raet Segt Meynaert dat hi laet zijn schelden En sien wat in sinen boesem gescreuen staet Hi begheert van ons dese stercke stadt Schaemt hi hem niet wi weten wel badt Wilt hi ons crijghen leeren Een crijch vorst hebben wi tot eenen heere. Hi begheert een antwoort schriftelick Dat dunct ons wesen so vreemden spel Met spiesen ende met cortouwen ende dier gelic Hebben wi leeren schriuen wel Daer hebben wi menighen lantsknecht by Si schrijuen so dapper met pulner en bly Wilt ghi die brieuen lesen Van die pocken sullen wi hem ghenesen. Op eenen morghen si ons beleyden Op eenen saterdach dat dat gheschach Mer tsaemdaechs mosten si weder om scheiden xix. venlijn men vlieghen sach Si hoorden daer quam so groote geuelt | Meynaert van ham moste ruymen dat velt Dat deden die Borgoensche heeren Het narren spel wilden si hen leeren Thof van bourgoengien willen wi louen. dat ons heeft ontsedt met spijse en dranck Nv sitten wi bi den cackelouen Nirredom noey is onsen sanck Op meynerts gaerde worden ons billen bloet die Keyser loont ons met penninghen root wi maken ons cleederen doorsneden Naer oude lants knechten zeden Die dit liedeken dichten Dat was een lants knecht goet Sijn hert dat sachmen verlichten Hi isser wel toe ghemoet Om hensborch te houden en drincken den wijn Op meynerts gaerde en wilt hi niet meer zijn Hi laet hem sijn brillen vercoopen Hi wilt blijuen bi tkeysers hoopen 