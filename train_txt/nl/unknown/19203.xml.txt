 BAbel is nv gheuallen Haer cooplieden crijten so seer Haer heerlicheyt met allen Die leyt nv gants te neer Tis openbaer//si en can haer waer Gods volck vercoopen niet Laet varen die Hoer van Babilon Sy leyt nv int verdriet. Die wijn en wort niet ghedroncken Die si te schincken plach Christus heeft ons ghesconcken Een fonteyn op desen dach Wy drincken om niet//soo Christus ghebiet Sijn gracie sonder ghelt Laet varen die Hoer van Babilon Haer macht en is niet ghetelt. Wee v ghy ypocryten Ghy eet der weduwen huys U leeringhe sal noch splijten Want Gods woort is v een cruys Dat mercken wy wel//aen v opstel Ghy maeckt soo grooten misbaer Laet varen die Hoer van Babilon En coopt van haer gheen waer. Compt menschen alle gader Die met sonden zijt belaen Tot Christum onsen Uader Hy sal v soo wel ontfaen Wy dancken hem seer//van zijnder leer Want si is goet en schoon Laet varen die Hoer van Babilon Ontuallen is haer die croon. Haer cooplieden dat zijn vorsten Sy ghebruycken macht ende ghewelt Nae bloet eest dat si dorsten Sy breken dat recht om ghelt Door Babels raet//doen si groot quaet Noch willen si haer Gods beroemen Laet varen die Hoer van Babilon Want Godt die salse verdoemen. Dat bloet is in haer gheuonden Dat si te storten plach God sal versoecken haer sonden Als compt den laetsten dach Want si versmoort//dat goddelijck woort Dat sal si noch wel weten Laet varen die Hoer van Babilon Met alle haer valsche Propheten. Die dooden heeft si al verslaghen Die daer ligghen onder den outaer En roepen met groeter claghen O Heer almachtighe vaer Wilt wreken ons bloet//in corter spoet Dat Babel heeft doen verghieten Laet varen die Hoer van Babilon Gods woort wilt si vernieten. Blinckende cleederen schoone Haer van Godt ghegheuen zijn En gheantwoort van Gods throone O wtuercoren mijn Wilt v noch lijden//een weynich tijden Soo wort ghy ghewroecken van desen Laet varen die Hoer van Babilon Sy sal vernedert wesen. Een weynich ghy v noch lijden sult En vertoeuen dien termijn Tot dat v broeders ghetal is veruult Die noch ghedoot sullen zijn Om dat si leeren//dat woort des Heeren Tgetuyghenisse van Christo soet Laet varen die Hoer van Babilon Sy is schuldich in alle dit bloet. Wee v ghy dochter van Babel Die nv sittet in rusten groot Al ist met v ter weerelt soo wel Nv naect eerst uwen noot Ghy schinct uwen wijn//in heylighen schijn Onder tdecxsel van Goddelijcheden Laet varen die Hoer van Babilon Gods tempel heeft si vertreden. Ghy Hoere quaet van gheeste Met v drinckvat in die hant Al triumpheert ghy nv op v beeste Ghy moet noch inden brant Want ghy versmoort//met een accoort Gods heylighen altesamen Laet varen die Hoer van Babilon Met alle haer lasterighe namen. Als een God is si ghecomen Soo ons Paulus openbaert In Gods tempel, sonder schromen Bouen Keyser en Coninck vermaert Sy spreeckt seer stout//en onuerstout Ick en sal gheen weduwe wesen Laet varen die Hoer van Babilon Sy blijft verdoempt door desen. Wilt v wt Babel scheyden Spreeckt die almachtighe Heer Op dat si v niet en verleyden Met alle haer menschen leer Want wie daer gaet//na haren raet Wort deelachtich haerder sonden Laet varen die Hoer van Babilon Met alle haer loose vonden. Babel is nu ter schanden Soo ons Apocalipsis verclaert Inden poel die van solfer branden Daer die valsche Propheet in vaert Die teekenen dede//en wonderlijchede Waer door wy al waren bedroghen Laet varen die Hoer van Babilon Haer leeringhe is al gheloghen. Aenschout dat nieuwe Iherusalem Uanden hemel neder ghedaelt Hebt lief uwen Godt en betrout in hem Ghy wort inden wijngaert betaelt Ghy sult wesen een bruyt//een schoon suyuer spruyt Door Christum nieu verresen Laet varen die Hoer van Babilon Soo sult ghy salich wesen. O Heer v moet van ons allen Lof prijs en eere gheschien Dat ghy Babel hebt doen vallen Want wy uwe claerheyt sien Weest nv verblijt//tot alder tijt Ghy alle Gods wtuercoren Laet varen die Hoer van Babilon Sy heeft haer macht verloren. 