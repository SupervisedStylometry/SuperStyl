 GHenade vrede seer verblijdt Wensch ick Godts volck nu ter tijdt, Als nu tot deser stede Veel cracht des Gheestes mede, Met alle die ghecomen sijn Tot die ghemeenschap der Heylighen fijn, Ghedoopt tot een lichame, Verandert seer bequame, Van 't oude leven uyt ghetreen Te wandelen met Christo heen, Als nieuwe creaturen Soo langh ons daghen dueren. Wilt neerstigh letten op het woordt Van desen propheet met accoort, Als op een licht ghepresen In duysternis gheresen. Ist dat wy nu ontsteecken sijn Door 't ware licht van Christo fijn, Dat moet nu aen ons blijcken, Of eenighsins ghelijcken. De Arcke Godts, hier wel op let, Sy was van goude onbesmet Over vueren hout gheslaghen, Of wy dit beeldt al draghen. Een Christelijcke wandel goet Men reyn aen ons bepeuren moet Om soo in liefd' en vrede Te houden eenighede. O ghy ghedoopte na Christus raedt Ist dat het soo met ons niet staet Recht na den gheest, wilt weten, Christum wy niet en eten. Laet ons eens recht bedencken wis Hoe Christus lichaem ghebroocken is Met veel Martelisacy Om ons te brenghen gracy. Dus most hy lijden in veel smert, Eer dat hy ons een spijse werdt Van hem alsoo gheleecken, Doen hy het broodt gingh breecken Hy nam het broodt en sprack bequaem Neemt ende eet, dits mijn lichaem, Dat voor u werdt ghegheven, Danckbaer wilt hem aenkleven. Doen danckte hy sijn lieven Vaer, Ia nam den Kelck en gafse haer, En sprack: wilt daer uyt drincken, Voor velen gae ick schincken. Mijn bloet als een nieu Testament Voor u sonden, sijt dit bekent. Hierom wilt niet vergheten Mijn lijden in dit eten. Het teycken voor ooghen baet ons niet Sonder het ware wesen siet. Vrienden wilt recht aenmercken, 't Sijn gheestelijcke wercken. O Heer soo roepen wy u aen, Met uwen Gheest wilt ons bystaen. V weghen wilt ons leeren, En ons gheloof vermeeren. Sterckt oock u dienaer, lieve Heer, Om uyt te breyden u rechte leer, Tot lof en eer bequame Alleen van uwen name. En onse herten in ootmoet Met Lydia doch open doet, En maeckt oock onse ooren Bequaem om wel te hooren. Op dat ons leven werdt gheleydt Voor u in rechte ghehoorsaemheyt, Soo moghen wy verlanghen Van u te sijn ontfanghen. Daer ghy ons hebt belooft ydoon Te dienen aen u tafel schoon Met alle Hemelsche scharen, Daer wy soo gheeren waren. Dan sullen wy met soet aenschijn Van u ontfangen den nieuwen wijn, Niet meer stuckwijs als desen, Maer in een eeuwigh wesen, En singen dan in uwen troon Blijde lofsanghen alsoo schoon, Niet wederom te scheyden Maer eeuwighlijck vermeyden. O Prince Vader ende Heer Wilt ons verlaten nimmermeer, Weest by ons na den Gheeste In desen Lover-feeste. 