 INt nieuwe Iaar, verheugen alle dingen, En s'Hemels schaar, de Engelkens die zinghen Glory en eer, met lieffelijcken toone Zy God den Heer, in d'alderhoochste troone Den menschen stil, zijn schepsel opter aerden, Een goeden wil, en Vreede, groot van waarden. Die beste groet, die d'Engelen ons wenschen Is t'willen goet, en vreede metten menschen Vreede met Godt, en met ons selven vreede Oock t'heylich lot van goe ghenegentheede, Alsdan zoe wert, de zalicheyt ghebooren, In sulcken hert, en Vree voor twist vercooren. Waerom dan ist, datmen dus int ghemeen Door bitter twist, malcander brengt in weene? t'Verkeert oordeel, doet ons blindelijck dwaelen, Soeckend t'voordeel, daert niet en is te haelen Dus schaed'en schant, ons comt in dese tijden Aen elcken kant, van Iaar tot Iaar bestrijden. Maar willen wy, oprechte vree beiaghen Zy comt ons by, met rust in onse daghen Hier segh ick vree, diemn in Godt ghewinnen, In t Lichaem mee, aent hert, ghemoet en sinnen Zoo sal ons t'licht, ter middernacht verschijnen De tweedracht swicht, en moet als roock verdwijnen. Waar vreede is, daer is oock God waarachtich Die mede is, een beschermer almachtich Vant volck vreedsaam, dat veel eer is geneghen Haar eyghen blaam, dan s'naastens schant te wegen Die sonder haat, een splinter later steecken En t'eyghen quaat, eerst aan haar selver wreecken. Maar t'onverstant, verselt met werelts vermoghen Zijn straffe hant, aan anderen wil betooghen Hoe wel gheen rust, vercreghen wert met vechten Nochtans soo lust, elck strijt met strijt te slechten En t'Oorlooch wreet, snoot toornich en verwijtel Wert noch becleet, met deucht haar schoone tijtel. Prince des vreeds, deuchts vloeyende fonteyne Gheeft dat wy steeds, In Liefd' bloeyende reyne, Vercrijghen nu, int nieuwe Iaar ontsloten Vrede met u, en met ons tijtghenoten. O Vader milt, wy bidden met vertrouwen Ons gheven wilt, het best tot ons behouwen. 