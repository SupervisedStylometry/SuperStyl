 Heer vader, hebt den ewigen loff, die ons bereit der engelen hoff, mit uwen soen, die ghi ons sant, end ons ofdoet den helschen brant. Maria, vrou, ghi waert alleen daer toe vercoren, anders gheen, die ons voert bracht Emanuel, des was die bode Gabriel. Kerst was geboren in eertriic van eenre maget wonderlic, hi leet daer menich bitterheit om onser alre salicheit. Hi wert besneden nader wet; diet al vermocht, hi woud niet bet; hi liet hem vluchten uten land om vrese van Herodes hand. Als deze maecht gebenediit had in geseten haer vol tiit, ginc si ten tempel nader wet, die Moyses hadde voergeset. Maria, vrou van hemmelriic, en quaemt daer herde willichlic, ten had u noch gheen noet gedaen, mer ghi woud onder die wet staen. Ghi offerdet daer voert uwen soen, die Heer is vanden hogen troen, twie cleyne tortelduywelkyn; des si geloeft u kindekyn. Loff heb dat kynt, die hoge Heer, die wy vol loven nymmermeer en mogen nae syn weerdicheit; geloeft si hi in ewicheit. Maria moeder, maget fyn, ghebenediit soe moet ghi syn, want mitten soen, die ghi ons bracht, ons vaders toern is al gesacht. Maria vrou, doer uwer doecht bidt uwen soen, want ghi vermoecht, dat hi doer syn barmherticheit aensie die cranke menschelicheit. Heer, doer die bede dynre moeder, soe bidden wy, weest onse behoeder, soe dat wy inder lester tiit mit di worden gebenediit. Dat dit ghescie, soe willen wi loven den groten coninc van hier boven end die maghet, vrou Maria, end singen ter eren gloria. Gloria tibi, domine, qui natus es de virgine, cum patre et sancto spiritu, in sempiterna saecula. Amen. 