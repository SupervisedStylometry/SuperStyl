 Ic wil me ende ic wil mee vander werlt soe wil ic scheyden heer Jhesus is die liefste myn nae hem soe wil ic beyden Och edelle here van hemelryke nemet ons in uwer genaden gy hebt ons alsoe duer gecost mit uwen hiligen bloede Ick sach Jhesus aenden cruce staen sal hi daer lange aen dueren soe wil ic onder den cruce gaen ende helpen marien trueren Ick sach Jhesus aenden cruce staen myn alre liefste mynne dat ic hem niet gehelpen en kan dat breket my myne synne Och ziele dat moet ommer syn ende gi moet ommer liden ick leet wal xxxiij jaer ende al om uwen willen Ick heb een heymelic vonckelkyn in mynen herten geuonden dat verlicht die ziele myn het quam wt Jhesus wonden Wanneer ic Jhesus ansie myt synen hiligen wonden soe doet my myn hert soe we van mynnentlicken wonder Wal hen ende laet ons blyde syn dat gaet nae onsen begeren wil Jhesus onse hulper syn soe en mach ons nyemant deren 