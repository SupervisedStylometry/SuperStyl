 ICk hoorde der basuynen gheluyt, Ick dacht, o Godt ghepresen, Wat mach daer wesen, My docht het was, daer boden geluyt, Van Gods vercierde Bruyt, De Bruyloft daer wy af lesen, Is ons ghewesen. Ick hoorde daer een groote stem, Des Heeren boden seyden, En wilt niet beyden, Ter Bruyloft des Lams, ick gheroepen aen, In't nieuwe Jerusalem, Daer wil ick my gaen bereyden, Met Bruylofts kleyden. Adieu Vader en Moeder saen, Ick wil de Ghemeente des Heeren Nu gaen vermeeren, Met vleesch noch bloet, my niet beraen, Maer altijdt wederstaen, Naer de Ghemeente des Heeren, Wil ick my keeren. Al heeft my de werelt haer vryheyt ontseyt, Om dat ick my in haer bende, Niet meer en wende, De Heere heeft my, een woon-stadt bereyt, Een erfdeel toegheseyt, Ist dat ick den wech volenden, Al sonder wenden. Den wech daer ick ben op gestaen, Die wil ick houden voren Al sonder storen, Die de Propheten hebben gegaen, En Goods Apostelen, saen, Alle Martelaren Gods verkoren Die zijn nu voren. Het is beter dat ick nae Christus vermaen, Huys hof, vrienden verlate, En al't ghesaten, Dan met de boose werelt in vrede bestaen, En tot Babel in te gaen, Veel eer gae ick een ander strate, Eer't wordt te late. Christus heeft selfs dese wech ghegaen, Den selven was Gods Sone In s' Hemels troone, Dus wil ick hem altijt volgen naer Al met de kleyne schaer, Om te ontfanghen de kroone, Tot mijnen loone. Die vieren-twintich Ouders playsant, Die Godes stoel omringhen, En Lof-sangh singhen, Met Palme-tacken in haer landt, Seer triumphant, Den selven wech soo ginghen, Dees Ouderlinghen. Die daer legghen onder den Outaer, Om Godes woort verslaghen, Ick moet ghewaghen, Die hebben haer kleed'ren ghewasschen klaer, In't bloet des Lams eerbaer, Door desen wech gingen sy treden, Nae Christus seden. Die dit Liedeken eerstmael sanck, Hy hoopte den wech te treden, Al met vroom heden, Al wast dat hem zijn vleesch noch dwanck, Als hy nam aen den ganck, Al nae de Stadt vol vreden Met Christus leden. 