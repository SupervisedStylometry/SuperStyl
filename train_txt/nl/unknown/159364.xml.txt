 COmt, o Godt, my te baten, En wilt my niet verlaten, In mynen angst onsoet, Ghy weet mijn swack vermogen, Met ghenadighen ooghen, Siet my aen, Heere goet. Leert my met goeden zeden, V rechte paden treden, Tot ick com' in de rust, En daer mach zijn verheven, Eeuwich met u te leven, Dat waer mijns herten lust. Al ben ick vol ellenden, Tot u wil ick my wenden, Ghy zijt der swacken troost, Die, Heer, op u betrouwen, Helpt ghy uyt het benouwen, Ghy zijt die ons verloost. En daerom wil ick stellen, Als my de Menschen quellen, Op u mijn toeverlaet: Hondert duysent vyanden, Maken my niet tot schanden, Als ghy my, Heer, by staet. Soud' ick aen u vertsaghen Ick woud' veel liever waghen, Al dat ick heb en mach, En besit hier op aerden, Cleen ofte groot van waerden, Ick naems liever verdrach. Want om u gunst te winnen, Wil ick hier niet beminnen, Dat men met oogen siet, Maer Heer uyt al mijn crachten, Vwen wille betrachten, En doen wat ghy ghebiedt. Och gheeft my het volbringhen, Den wil voor alle dinghen, Vind' ick by my seer wel, Maer als ick wil aenhanghen, Het goet-doen met verlanghen, Soo doet my 'tquaet ghequel. Lust heb ick met begheeren In u Wet, Heer der Heeren, Inwendich na den Geest, Maer ick vind' hier bezyden, Een ander my bestryden, Dat ick schier word' bevreest. Tot u com' ick gheweken, En beken mijn ghebreken, Want ghy zijt doch de Man, Die my uyt al ellende, Als mijn cracht is ten ende, Seer wel verlossen can. Eeuwich wil ick Godt loven, Die my nu helpt van boven, Door Christum synen Soon, Hoe soud' ick in mijn daghen, Cryghen eenich mishaghen, Aen u gheboden schoon. Recht doch, Heer, al mijn ganghen, En wilt mijn ziel ontfanghen, Als ick scheyde van hier, Dan wilt myner ontfarmen, En neemt my in u armen, Want ghy zijt goedertier. Soo wil ick't dan nu waghen, V jock met vreuchden dragen, My troosten t'aller tijt, Dat ghy, na Schrifts verclaren, Over u arm dienaren, Heel gantsch barmhertich zijt. 