 HEt scheyden is naby Seer geliefde vriendinne, Daerom so moet ick dy Noch wat schencken uyt minne, Laet ons met hert en sinnen Staen nae volmaeckte deught, Om in Godts Rijcke binnen Namaels te zijn verheught. Met hert, sin en ghemoet Laet ons doch hier nae haecken, Al valt het tegenspoet Door qua buyen en kaecken, Laet ons bidden en waecken, Om niet worden verrast, Dat wij niet quijt en raecken, Ancker, roer, tou, seyl, mast. Al om te varen voort Door golven ende baren, Moetmen met goedt accoort Dit tuygh seer wel bewaren, En oock niet dra vervaren Al komer stormen groot, Als een Bootsman ervaren, Betrout op u Piloot. Want hy ons in der noot Kan bevryen van sneven, Soo wy ons naeckt en bloot Vrywilligh overgeven, En hem alleen aenkleven Die ons ghekocht heeft duer, Men magh hem selfs niet leven, dit valt mijn vleysch seer suer. Hier over had ick wel Te suchten en te klaghen, Want mijn vleysch seer rebel Gaet my soo dickwils plaghen, den gheest wilt niet verdraghen, dus hoef ick in den strijdt Te wesen alle daghen, Adieu, schelt my nu quijt. 