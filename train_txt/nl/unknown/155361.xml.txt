 ALs Simsons Vossen, elck sijn steert Gheprickeld voeld door brandt, Liep yder als een hollend Peert, Al rasende door 't Landt, En waer die Vuer-steert quam, Heeft het in korte stonden De hongerighe vlam In 't kostlijck zaedt ghesonden. De Sonden, die nu gaen in swangh By velen lief en waert, Gaen even Simsons Vossen-gangh, Bedrieghelijck van aert, Maer achter sleept haer steert, Die doet Godts toorn ontbranden, Dat hy sijn Wraeck-swaert keert, Te worghen 't heyl der Landen. Vanght ons de schalcke Vossen dan, Bedreigelijck en ergh, Daer van de alderminste, kan Bederven Godts Wijn-bergh, Op datze Zion niet Door 't Hong'righ vuer verwoesten, En 't knagende verdriet, Sijn Schueren vol en Oesten. 