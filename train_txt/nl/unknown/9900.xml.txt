 WErwaert is uwen vrient ghegaen, O ghy schoonste onder de Wijven? Werwaert ghekeert, op welcke baen Is uwen vrient? want om beclijven Willen wy sonder achterblijven, Met u hem soecken, om vinden: In sijn hofpleyn// kruydt-boskens reyn, Is neder ghegaen mijnen beminden. Dat hy hem in de hoven fijn Soude weyden, en roosen lesen, Mijn lief is mijn// en ick ben sijn, Onder den roosen weydet desen: Schoon als Thirza vriendin' ghepresen End' als Jerusalem de stede, Lieflijck zijt ghy// vreeslijck daer by, Als een scherpte des Heyrcrachts mede. Keert uwe ooghen van my, want Sy doen my vyericheyt oorboren, V hayren schoon ende playsant, Als een kudde Geyten vercoren, Op den bergh Gilead gheschoren V tanden oock my wel aenstaende, Die zijn als een schaeps-kudde reen, Die uyt den wassche comen gaende. Tweelinghen draghend' altemael, Daer onvruchtbaer gheen en is onder, V wanghen zijn ghelijck een schael Van den Granaetappel bysonder, Tusschen u vlechten schoon te wonder, Tot tsestich zijn de Coninginnen, Tachtentich zijn// byslapers fijn, Ontallijck die Meyskens vriendinnen, Maer een is mijn Duyve bemindt, Mijn vrome, eene generalich Is haer Moeder het liefste kindt Wtvercoren, jae principalich, Die Dochteren presentse salich, Doen sy haer saghen verschijnen, Oock loefden haer// in 't openbaer, Coninginnen en Concubijnen. Wie ist die als een dagheraet, Schoon als die Mane voortcomt daerlijck Wtvercoren seer delicaet, Ghelijck de Sonne openbaerlijck, Als een heyrscherpte vervaerlijck, Neder tot mijnen noot-hof gaende, Daeld' ick midtsdien// ick wilde sien, Die struycxkens aen die Beke staende. End' of den Wijnstock ghebloeyt zy, Of oock groenden d'appels Granaten, Mijn Ziel wist niet, dat hy had my Tot waghen Aminidab ghelaten, Keert weder Sulamith t'uwer baten, Keert dat wy u sien sonder beyen, Wat siet ghy an// Sulamith dan, Tot Mahanaim dat reynen? 