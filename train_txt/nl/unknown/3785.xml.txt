 Siele mijn wilt v toch keeren, Tot den Heer dijn in angst en leyt, Voor uwen Godt wilt v verneeren, Wilt hem claghen alle v droefheyt, Want hy is de Heere goedich, Die den bedruckten helpet ras, Keert v tot hem O siele spoedich, Vertoeft niet langher op dit pas. Mijn siele met veel drucx beladen Mijn hert met veel droefheyts becleet Streck ick tot v Heer vol ghenaden Om my te troosten Heer weest bereet Want mijn siele is seer banghe Daer toe mijnen gheest seer onstelt Troost my O Heer, beyt niet so langhe Vertoont v seer haest met ghewelt. Dijn heylighen O GODT verheen ‡ Sijn int ghetal seer weynich Heer Die naer uwe waerheyt claer leuen Die gheloouen Heere uwe leer Sy syn weynich hier beneden Die volstandich hier blijuen reyn Weynich syn daer Heer van dijn leden Onder die menschen int ghemeyn. V waerheyt en v woort O Heere V wijsheyt schoon en seer costelijck Wort verlaten en veracht seere Die menschen slaen v Heere beswijck V weghen v leer en zede Wert vanden menschen seer onuroet Versmaet en oock verlaten mede Siet neder o Heere seer goet. Seer weynich zijn nu dijne knechten Die v woort prediken seer recht Seer weynich synder die haer rechten Om te blijuen staende int gheuecht ‡ De liefde sietmen vercouwen Dat quaet dat neemt de ouerhant Des is mijn siel in groot benouwen Bewaert haer Heer door v bystant. V zaet Heer sietmen niet seer groyen Trou liefde noch gherechticheyt Waerheit en deucht seer weynich bloyen Onder de menschen des mijn siel schreyt Dijnen wech Heere ghepresen Wert verlaten al int ghemeen † Met hoopen groot sietmen in desen ‡ Den wech tot der hellen betreen. ‡ Den Satan soeckt dijn kercke reene En dijn schaepkens seer vroom en goet Te verslinden Heer int ghemeene Door zijn boden hy hem seere spoet Met valsche Leer in dees tijden Met ongheloof en dwaling' me Coemt hy dijn kinderen bestrijden Om haer te brenghen in onvre. Die goede soeckt hy te ontvromen Uwen wijngaert te schenden al Tgheloof heeft hy etlijck ontnomen Hy bestrijdt seere dijn cleyn ghetal Dijn heylighe bruyt vercoren Jerusalem dijn heylghe stadt Die siele reyn wt dy gheboren Soeckt hy te leyden vanden padt. Van v tempel die steenkens schoone Die schaepkens van dijn weyde claer Die v volghen O Heer ydoone Soeckt hy te verslinden openbaer Door veel drucx ende swaerhede Arbeyt hy om te maken traech Die wachters van v heylghe stede Dit is Heere dat ick v claech. Coemt coemt te help o Heere machtich Staet Syon by dijn heylghe Kerck ‡ V stercke hant o Heere crachtich Legt om v heylghen als een bolwerck Weest haer macht om haer vyanden Te wederstaen in dit foreest Laet ons niet comen hier tot schanden Coemt staet ons by met uwen gheest. Ghy wachters van Syon verheuen Gheeft v gheluyt heft op v stem Wilt niet slapen in desen leuen † Laet u hooren in Jerusalem Wilt die borghers daer waerschouwen Voor valsche leer en duyuels list Dat sy haer aen die waerheyt houwen Vermaent haer seer hier in niet mist. Gheeft dijn knechten hier toe ghenade O ghy mijn Godt mijn salicheyt Dat bid ick v vroech ende spade Mijn siele in hope v verbeyt Mocht sy Heer dat hier aenschouwen Dat v kindren toenamen voort So sou sy ras sonder verflouwen V lof hier singhen met accoort. Van v Heer mijn siel niet wil wijcken Weest mijn hulpe heere altijt Oft v vele menschen beswijcken ‡ Want ghy mijn Godt ende mijn steen zijt In v vint mijn siel dat leuen Vruecht vrede en ghenade groot Sy dijn waerheyt aen my ghegheuen Wil ick blijuen tot inde doot. 