 AEnhooret geclach, O bloeyende jeucht, Die v vermaeckt in ijdele vreucht, En spieghelt v vry // Neemt exempel aen my, Dewijl ghy meucht. Ick heb wel eer ghetriumpheert, Wellust des vleesch altijdt gheeert Met vrolijck jolijt // Nae des Weerelts tijdt, T'welck haest verkeert. Dansen en spelen heb ick ghesocht, Mijn tijdt in ijdelheyt over ghebrocht, T'is my nu wel leedt // T'is Godt diet weet, Waer ick om docht. Bancketteren en vrolijck te zijn Lieflijck t'aenschouwen mijn liefs aenschijn Dat was voorwaer, mijn vreucht eerbaer, Mijn Medecijn. Maer het is eylaes te seer verkeert, Ick die de Weerelt soo heb gheeert, Vind' my nu in noot // deur den wreeden doot Die mijn turbeert. Wat ick aenschou t'is my al pijn, T'gheen my wel eer vreucht plach te zijn, Dus ben ic ontrieft // Maer alst God belieft Salt anders zijn. Niet isser dat ick heb beclaecht Dan dat ick de Weerelt dus heb behaecht, Die so lieffelijc toont // Maer soo bitter loont T'welck my deurknaecht. In mijnen fleur word' ick ghestruyckt, Ghelijck een Roose die ontluyckt, Dewijl sy staet // En bloeyt seer delicaet Wort af ghepluyckt. T'is een quaet fondament daer hy op bout Die hem op aerdtsche vreuchde betrout, Want die felle doot // spaert cleyn noch groot Jonck nochte oudt. Hercules soo seer vermaert Sloech slangen en draecken met den zwaert Deur zijn groote cracht, Te niet ghebracht Is niet ghespaert. Cresus die rijcxste des Weerelts wijt, Salomon in wijsheyt onbenijt, Zijn alle ghevelt // Deur des doots ghewelt In corter tijdt. Hector van Troyen seer vailliant, Achillis die vroomste van Griecken-landt, Zijn alle vergaen // Met Helena schoon ghedaen En Paris playsant. Die niet beweecht is als een steen, Ick sie t'exempel in't ghemeen, Want men niemant en vandt // die den doot verwant, Dan Godt alleen. O doot, O doot, breeckt v propoost Dat ick van druck mach werden verlost, Tot Godt den Heer // Neem ick mijn keer, Hy is mijn troost. Adieu, Adieu, druck fantasy, O Princelijcke jeucht ghedenckt dit vry, Want een Roose die bloeyt // wort haest ghesnoeyt, Als ghy siet aen my. 