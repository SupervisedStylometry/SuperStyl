 Hoe veel volcx O Paus Heer, Dat my benijdt so seer, Dees Lutranen my quellen: Sy morren tegens mijn, End sterck te Velde zijn, Als Ketters sy haer stellen: Jck hoor daer sijn voorwaer Veel die daer spreken claer, Vergaen zijn al zijn crachten: Melis en helpt hem niet, Paus laet hem int verdriet, Tplaccaet sy niet en achten. O Jnquisity ient, Die my hier hebt ghesent, End my die eer woudt gheuen, Dat ick der ketters bloet, Soud' bringhen onder voet, Waer is v hulp ghebleuen: Ghy laet my inden noot, Al soud ick blijuen doot: Want tzijn al Apostaten, Vranckrijck is afgewent, Englant tis v bekent, Hebben my gants verlaten. Coemt Paus heylighe Man, End slaet met uwen Ban Dapper al mijn vyanden: Sent my v Hoeren ghelt, Oft ick sal moeten tVeldt Ruymen met grooter schanden: Jck volchde uwen Raet, Den Thienden Penninck quaet Brengt my tot een ruijne Want ick vind dat ghewis Den Thienden Penninck is Der Geusen medecijne. Princelijcke Astaroth, Sathan coemt wt het Coth, Met al v Helsche Benden! Beelzebub coemt voort, Lucifer doet die Moort, End wilt my hulpe senden Doet ghy my gheen bystant, So raken wy vant Lant, Sy willen reuolteeren, Soecken een ander Heer, End volghen Christi leer, Dus sietmen tRadt verkeeren. 