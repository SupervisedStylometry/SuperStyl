 Met gantscher bedruckter harten Claech ic v mijn swaer torment Want ick lijde druck en smerte, Om dat ick moet zijn absent Van de liefste reyne, die ick certeyne Met gantscher harten bemin Schoon Roosemereyne, ghy zijt alleyne Vercoren in mijn zin. Hoe soude ick v connen vergeten Dien ick alsoo seer bemin Want ghy zijt in mijn gheseten Bouen Venus die Godin Onder tshemels trone, spant sy de crone Die int Hart verheuen is Want ghy zijt schone, Net van persone Van leden zijt ghy fris Ghelijck die maen is blinckende schone Bouen alle sterren cleyn Also spant zy voorwaer die crone Bouen alle Vrouwen reyn Mocht ick eens wesen, vry sonder vresen By v schoon Bloemken ient Schoon lief ghepresen, ghy cont ghenesen Mijn druck en swaer torment. Lacy moet ick nu staen besiden, Dat door dese clappers fel Die mijn liefd' t'uwaert benijden, En maecken mijn sinnekens rebel Door uwen cueren, moet ick besueren Int harte lijden groot, Tot alder uren so moet ick treuren Om v reyn roosken root. Weest ghedachtich Thisbe schoone, Welck verwacht haer soete Lief Piramus quam aldaer ten toone, Niet vindende zijn liefste Lief Mistroostich alsoo dat schene, om zijn lief allene Hem selfs aen deed' die doot, Dat siende Thisbe reene, zy viel in wenen, Sterf by haer lief die doot. Venus met uwen straele Hoe valt ghy my dus rebel Wat eer cont ghy aen my behalen, Dat ghy my doet dit ghequel Ghy hebt mijn ghegheuen, wt v Beecker verheuen Den dranck der minnen soet Alle mijn ionck leuen, brengt ghi in sneuen, Al door den minnen gloet. Cupido wreet en moortdadich, Ghy hebt mijn ionck hart doorwont Met uwen pijlen onghenadich Schiet ghy my tot alder stont Lief tot allen daghen, so moet ick clagen, Mijn druck en teghenspoet Ick moet nv dragen, dese swaer plaghen Om v reyn Liefken soet. Nochtans had ick voor my ghenomen V dienen tot alder tijt, Lopende den tijt sou comen Dat wy souden zijn verblijt Lief moet ick v deruen, so moet ick steruen Troost hem die vrede doet Na Atropos eruen, so moet ick sweruen Laet ghy my inde noot. Adieu Princes met droeuighen sinnen V beveel ick mijn ionghe hart Adieu mijn liefste die ick beminne Waerom ick moet lijden smart Gheeft Medecijne, den Dienaer dijne Verhoort toch mijn propoost Want t'allen termijne, ic heel verdwijne, Laet ghy my onghetroost. 