 MArgareta, roemwaerde Die door u soet gesicht, en lieflijck wesen Kondt den brandt genesen Daer Cyprus soon mijn herte in doet blaken En na u gunste haken, Want 't licht uws oogen heeft op my al 't vermogen, Dus mijn schoone, wilt bethoone, ghy tot loone, zijt bewogen. Als ghy o soete Engel My soo veel gunste biedt, dat ick de tippen Van u Corale lippen Tegen de mijn al kussende mach drucken, 't Weet gheen groot er ghelucken Want dan mijn ziel wort door den Reuck herboren, Als u suchten, doen ontvluchten, soete luchten, die bekoren. O alst u lust te spelen En 't spel de keel verweckt u te vermaken, Soud ghy my doen versaken Al andere lust, om maer alleen mijn ooren Te neyghen om te hooren Hoe dat u stem by 't spel kan aerdigh queelen Dat de-sinnen, kan verwinnen, en al minnende steelen. En schoon u blye sinnen Door een beswaerde geest zijn overwonnen, Als ghy my maer wilt zonnen Dat ick altijt u by-sijn mach verwerven, En ick niet hoef te derven Den soeten Smaeck van u bedauwde wangen, Sult ghy geven, my een leven, daer ick even, na verlange. Dan sult ghy my 't Ghevoelen Weer brenghen inde borst, dat nu gheweecken Is, en gheheel besweken: Want door dees gonst sal ick op nieuw genieten 't Eynd van al mijn verdrieten Dus wilt nu thoonen dat u mijn smerten quellen, En mijn klachten, nu versachten, wiens gedachten, my versellen. 