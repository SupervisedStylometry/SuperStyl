 HEE r Godt want dijn de Wrake is, Tot Wraeck wilt dy verheven, Want ghy des Werelts Rechter bist, Den Stonten wilt doch gheven Wat sy verdienen nae dijn Recht, Hoe langhe sal t'Godloos gheslecht? HEEr, hoe langh' salt noch Pralen? Hoe langhe sullen spijtich zijn Die Boosen? End' noch Roemen, Sy doen ghequel den Volcke dijn, End' Plaghen dijne Vromen. Die Pelgroms end' die Weed'wen puer Dien maecken sy haer Leven suer, Die Weesen gaen sy Dooden. De Heer (sy meynen) siet het niet, Godt Jacobs wilt niet Achten, Aenmerckt ghy Dwasen met Verdriet, Al bendt ghy vol van Prachten, Die ons Gheplantet heeft het Oor, Soud' hy selffs hebben gheen Gehoor Wanneer wilt ghy Wijs werden? Die d' Oogen ons gaet maecken claer. Soud' hem t' Gesicht Faelgieren? Hy strafft die Heyden Openbaer, Soud' u die Straffe Vieren? De HEEre kent der Menschen Staet, End' haer Ghedachten ydel quaet, Hy Leert haer wat sy weten. Salich, dien ghy Castijet HEEr, End' hem dijn Wet wijs maecke, Dat hy Gheduldich sy, Wanneer Qualijck vergaen die saecke, Bet dat de Cuyle wort bereyt, Den Godloos' nae Gherechticheyt, Dat hy daer in verderve. Want syn Volck doch de HEere sal Niet heel end' al verstooten, Noch sal syn Erffgoet laten al So legghen onder voeten. Maer Recht moet eyntlijc blijven Recht, End' alle Herten Vroom end' slecht, Die sullent daer mee houden. Wie wil nu met my teghen staen Der Boosen haer Moetwille? Had' my de HEEr gheen hulpe daen, Mijn Siel haest leeg'int Stille. Ick sprack: Gestruyckelt heeft mijn Voet Maer HEEr dijne genade goet, My Trouw'lijck Onderhielde. Veel sorghe wat int Herte mijn, Mijn Siel dijn Troost cond' voelen, Ghy sult Jae nimmer Eenich zijn Met den schaedlijcken Stoelen. Dijn Wet sy qualijck Duyden gaen, Teghen die Vromen sy Raedtslaen, Onschuldich Bloet sy Bannen. Maer mijn Schuts is de Heer mijn Godt Mijn Heyl end Toeversichte, Hy sal haer Onrecht sonder spot, Betael'n met syn Gherichte, Om hare Boosheyt sal de HEER Vernielen se deerlijck en seer Ons Godt salse vernielen. 