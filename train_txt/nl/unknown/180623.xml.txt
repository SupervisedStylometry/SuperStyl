 ICk heb een uytghelesen, Groot Avontmael bereyt, En veel Gasten tot desen Ghenoodt uyt minsaemheyt, D’uer om ter tafel wesen Is gheresen. O ghy onderdanen Knecht, gaet nu het ghetal Der Ghenoodde vermanen Te comen, seght t’is al Bereyt, dat sy en hoeven Niet te toeven. Comt al wel beraden O Menschen wie dat ghy zijt, Bereyt is uyt ghenaden S’levens soete maeltijt, T’is nu de ure om comen Wt t’verdomen. Eenen Acker schoone Heb ick ghecocht, en dien Moet ick self in persoone Nu noodich gaen besien, My isser wel te deghen Aen gheleghen. Dat heerlijck landt bouwen T’velt vol vruchten verciert, Is lustich om aenschouwen Wee, menich schoon ghediert Daer my profijt van allen Mach toevallen. Ick bid u wilt beloven My t’excuseren schier, Van die weerdtschap daer boven, Want mijn hert is doch hier Te leven overvloedich En hoochmoedich. Ick hebbe vijf jock ossen Ghecocht, dus bid ick u My met onschult te lossen, Want henen treck ick nu, Om te besien de beesten, Niet ter feesten. Want ick moet seer vyerich, Waernemen den tijt eel, Sy en zijn al niet gierich, Die gheeren hebben veel Men moet voor d’oude daghen, Sorghe draghen. En ick heb onverbolghen Ghetrout soo schoon een wijf Die my niet en wil volghen, Soo dat ick by haer blijf, Ick wil sonder begheven, Haer aencleven. Sy doet my verlichten, Mijn herte vroech en laet t’Gheloove moet swichten, Hier voor den Echten staet, Noyt my het gaen te gaste Ergher paste. Te recht heb ick tooren Ick noodde blijdelijck Mijn rijck elcken te vooren, Maer al tot tijdelijck, Streckt meest der ydel menschen Sin en wenschen. Gaet snel op de straten En steegskens van der stadt Brenght zonder achterlaten Dat arm volck, en wat Voor creupelen lam en blinden, Ghy sult vinden. Hier in comen laetse O Heer het is ghedaen Noch isser ruymer plaetse, Soo wilt te lande gaen Aen tuynen daer gheleghen En op weghen. En ghy sultse dwinghen In te comen bevreest, Met mijn woort dat doordringhen Can, tot dat ziel en gheest Scheydet, en oock met eenen Merch en beenen. Sulck volck laet vervullen Mijn huys, want generael Gheene smaken en sullen Mijn vreuchdich Avondtmael, Dan die daer te vergaren Ghenoodt waren. T’Avontmael waerachtich t’Hemelsche wesen soet, Om daer te comen crachtich Broeders u beste doet, Den Heer sal u stercken, In sijn wercken. 