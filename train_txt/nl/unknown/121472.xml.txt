 Op het eenzaam erf Van Jaap Krijnens werf Werd voorheen van Spoken Nooit gesproken: Maar nu zag Jaap Krijnen, Zagen al de zijnen, 's Nachts een Spook verschijnen En allengs verdwijnen; 't Komt, ieder keer, Op het Spookuur weêr, 't Maakt elkëen verwonderd En bedonderd. Jaap vlugt met zijn Wijf, Met den schrik op 't lijf, Voor die geestvertooning In zijn woning: Meiden, boeren-knapen Willen niet te wapen, Vlugten net als schapen; Durven schier niet slapen. Zijn dochter Aagt, Een frissche maagd, Is van angst naar boven Weggestoven. Als het licht verdwijnt En het Spook verschijnt; Hoort men raven krassen, Honden bassen: 't Komt dan stil genaken; Wit gelijk een laken, 't Doet de boomen kraken; De oogen gloeijen, blaken; Elk oogenblik Treft hen nieuwe schrik; 't Ramm'len van de keten Doet hen zweeten. Maar onze oude Jaap, Een vrij sluwe knaap, Voelde allengs min vreezen Voor dat wezen: Stouter dan te voren Doen hem beî zijne ooren! Boven, bij het koren, Ketting-ramm'len hooren: Hij wil gaan zien, Of het Spook misschien Ook bij Aagts gordijnen Durft verschijnen. Hij stapt, wel te moê, Kloek naar boven toe En doet, door zijn blikken, 't Spook nu schrikken: Mees had, lang voor dezen, Aagje reeds belezen; Jaap, geen vriend der Meezen, Had hem afgewezen: Maar onze maat Nam nu list te baat En kwam afgesproken Bij haar spoken. Jaap stond nu bij Mees, Schaamrood om zijn vrees En wenscht voor 't begekken Zich te dekken; Hij laat Heeröom halen; Zet zijn driften palen; Noemt zijn weig'ring dwalen, Mits zij niets verhalen. De heer Pastoor Trouwde hen in 't Koor - En heeft al zijn leven 't Spook verdreven. 