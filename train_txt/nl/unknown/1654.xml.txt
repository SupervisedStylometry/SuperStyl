 HEt quamen drie ruyters geloopen. So verre int duytsche lant Met netten ende met knoopen ia knoopen. Het waren die beste diemen vant Si quamen voor eender waerdinnen huys Al daermen tapte den wijn Waerdinne wi droncken so gaerne ia gaerne. Wi en hebben gheen gheldekijn Waer op soude ick v borghen Ghi coemt wt vreemde landen V cleederkens die zijn dinne ia dinne Ghi en hebbet ghelt noch panden Doen sprack dat ionckwijf vanden huys Nv tappet den ruyters den wijn Al dat si verteeren ia teeren daer sal ick v boorghe voor zijn Doen sprac die vrouwe vanden huys En spreket niet so bout Si souden v helpen verteeren ia teeren V siluer ende oock v gout Doen sprac dat ionck wijf vanden huys Ic woude die ioncste ruyter waere mijn Ende icker mede soude gaen wandelen ia wandelen Van Straesborch tot op den rijn Die ioncste ruyter tooch wt zijn net Ende worpt inder maghet schoot daer stont die edel ruyter ia ruyter. In een wambeys van goude root 