 Ick roepe uyt luyder kele, Tot u o Heer mijn sonden zijn vele, Sy vallen my so swaer Als ickse voor u vee heele, So sterf ick onder haet. Sy gaen mijn hooft te boven Gelijck den roock gaet boven den oven, Sy zijn een duyster swerck, Laet doncker mist zijn verschoven, O clare Sonne sterck. Wast my van mijne sonden, Op dat ick reyn mach sijn bevonden, Met Isop reynicht my, Geneest mijn stinckende wonden, So wort mijn siele bly. Ick roepe met bitter pijne Tot u, mijner sielen medecijne, Helpt my uyt dit ellent Laeft my met uwen claren wijne, Want ghy mijn crancheyt kent. Wilt my doch honger geven Om t'eten op dat ick mach leven Van u o Hdemels broot, V heylighe woort verheven. Bevrijt my van den doot. Wilt my oock dorstich maken, Op dat ick twater mach smaken, Wt des levens fonteyn, Met lust daer na vyerich haken, Om versaet te worden pleyn. O Heere wilt ons recht leyden, Wy zijn die schaepkens uwer weyden, Ghy zijt ons herder fijn, Wilt ons daer toe bereyden Dat wy uws weerdich zijn. Ghy zijt die rechte deure Mijn sterckte end vaste meure Mijn schilt die my bevryt, Laet my doch sterckheyt gebeuren In desen quaden tijt. Ghy zijt mijn vreucht mijn leven Mijn steenrots end vaste borch verheven, Mijn eewich fondament, Ghy hebt my van vrees en beven, Bevryt en om gewent, Ghy zijt een fonteynader Waer door wy comen tot den Vader, Ghy zijt ons voorghegaen, Bewaert ons allegader, Op uwe rechte baen. Ghy zijt die morgen Sterre V claerheyt licht so verre Daer door ben ick verlicht, Ick lach in duysterheyt verre Doen gaeft ghy my t'gesicht. Mijn advocaet bequame Ick roep den Vader an door uwen name Ghy zijt ons middelaer Bewaert my arm eensame, Ick beken mijn sonden swaer. Ick roepe vroech ende spade, Om barmherticheyt troost end genade Van uwen ghenaden stoel, Bewaert my o Heer van den quaden Bevrijt my van den poel, Wilt mijn voorspraeck wesen, Door u is de versoening gheresen, End door u dierbaer bloet, Zijn onse qualen ghenesen, Door uwe liefde gaet, Wy waren uwe vyanden, maer ghy hebt ons verlost uyt sdoots banden End uws Vaders wil volbracht, Bewaert ons hier voor schanden, Want ghy hebt ons hier ghecocht, Prince God aenhoort ons beden, Ghy zijt ons hooft wy zijn u swacke leden Ghy zijt ons potbacker fijn, Ghy weet na Davids reden, Wat maecksel dat wy zijn. 