 ALs men aen 't reyn eersame, Lichame, Christi net, Wil wesen ten betaeme, Een aenghename ledt, Het is al eerst van noode, Van doode wercken men moet, Doen boet, dan van den broode, Crijght men een smake goet. Gods woort seer goet van smaken, Can maken fraey ghesont, De Ziel in alle saken, De spraken, uyt Gods mont, En condt, ghy niet verwerven, Sterven, de sonde vry, Moet ghy, u lusten derven, Doen dat Gods wille sy. Godt wil dat elck hem wende, Wt blende, weghen glat, Op dat elck met amende, Kende de waerheyt plat, En dat, elck gheneralich, Salich, soude sijn, want Hy sandt, ons principalich, Daerom zijn liefste pandt, T' lief pandt zynen Soon eenich, In 't weenich, dal hier quam, Als een dienstknecht vercleenich, Dit reenich, suyver Lam, Dat nam, swerelts misdaden, Gheladen, op hem ghetast: Gheen last, en mach ons schaden, Ghelooven wy hen vast. In t' gheloove verstyven, Beclyven, moet men eest, In Christus woorden blyven, Dryven, sal dan Gods Gheest, Maer waer men vreest, t' verenschen Den Menschen, wanckelbaer: Volcomen naer Gods wenschen, En is gheen liefde daer. Maer daer de liefde opspruyten, Met haer virtuyten // sal, Daer moet de vreese buyten, Besluyten wat Godt beval. Can liefde al te gader, Den Vader, de liefde is, Door Christum ons ontlader, Gheopenbaert ghewis. De liefde is wel te prysen, Bewysen moet men haer, Met werck in verjolysen Doen rysen, vierich claer: Maer, die de liefde falen, Die dwalen, onghestilt, Godt wilt, dat wy betalen, Zijn groote liefde milt. Liefde moet men besteden, In vreden soo't behoort Aen Gods ghehoorsame leden, Die treden, na zijn woort, En voort, aen yeghelijcken, Dat blijcken, mach daer by, Dat wy, sonder afwijcken, Sijn Broederen Christi. Christen Broeders wilt bouwen, Deur s' Gheests bedouwen, schoon, Werpt niet wech u betrouwen, Aenschouwen, wilt den loon, De Croon, wert u ghegheven, Becleven sal Godts Knecht, Den rechtveerdighen leven, Zijns gheloofs, so Schrift seght. De Schrift seght goederhandich, So wie vaillandich hier Blijft tot den eynd' volstandich, Brandich, in liefden vyer, Sal schier, ghegeven wesen, T' ghepresen, salich lot, Voor t' slot vrienden midts desen, Blijft al bevolen Godt. 