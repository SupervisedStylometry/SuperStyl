 Christus hooghe van waerde, die spreeckt met woorden plat, inden Hemel, en niet op aerde, wilt vergaderen uwen schat, daer gheen dieven, wilt weten, Comen noch motten en eten, maer eewelijck sal blijven dat. Laet ons veel goets vergaren, daer wy eewelijck blijven by, en ons met gheen dreck beswaren maer stellent op d'eene sy op dat wy mogen geraken end met vreuchden moghen smaken Dat Avontmael des Heeren bly Christus, Luce sesthiene, Die spreeckt met goeden bedie, Men can geen twee Heeren dienen, Die elck ander sijn partye: Dat is Mammon beneden, En Christus reyn van seden, Dus kiest het beste deel in tye. Dus wilt u vrienden maken, Van den Mammon onrecht, Op dat ghy meucht gheraken, In de stede daer Christus seght: Dat is ten Hemel binnen, En laet u niet overwinnen, Om te worden eens Mammons knecht, Bileam vol van begheeren, Na Balacks gheschencken jent, Teghent bevel des Heeren, Heeft hy derwaert gewent, Verblent quijt van verstande, Brocht hy hemselven tot schande, End om dat goet in swaer torment. Abraham Gods knecht vol eeren, Die sochte also ick las, Voor die werelt vol verseeren, Een ander wooninghe ras, Isaack ende Iacob mede, Die verwachten oock een stede, Daer God den timmerman af was. Maer Israel onrustich, Die waren alsoo men wel vint, Na Egypten weder lustich, End hebben so bemint, sy hadder meer lust te wesen, Dan int lant van beloften ghepresen, Maer laet ons so niet zijn ghesint Wy vinden inde schriftuere, Van eenen rijcken man, Hy moeste meerderen sijn schuere, Om al die vruchten die hy wan, End meende hooghe verheven, Noch lange tijt hier te leven, Maer onversiens schiet hy daer van. Hy sprack ziele wilt rusten, Eet en drinckt sonder vaer, Want ghy hebt veel goets met lusten, Vergadert teghen veel jaer, Hy hadde veel rijckdommen, sijn ziele wert wech genomen, Wat bate hem al sijn dreck seer swaer. In Timotheum sesse, seer claer geschreven staet, Giericheyt hoort dese lesse, Is den wortel van alle quaet, Daer deur de menschen comen, Int verderven en verdomen, Doorens verderven t'goede zaet. In dese wortel gierich, Is met neersticheyt bedeckt, Die den mensche seer schoffierich, Van de wegen des Heeren treckt Dat sy t'gheloove afdwalen, End Gods rijcke moeten falen, Siet dat ghy u niet en bepeckt. Als Adam hadde overtreden, Des Heeren ghebodt eylaes, daer hy was int hof van Eden, So vlocht hy vijghenblaers, end ginck hem daer me decken, maer God die sach sijn vlecken, ghelijck hy deed den rijck en swaes. God diet al can regeeren, inden Hemel end oock hier, Hy doorsiet herten end nieren, Heeft ooghen als vlammen vyer, men cant hem niet ontdrayen, wat men saeyt, dat salmen maeyen, elck wert geloont na sijn bestier. Wy en hebben niet op aerde, ghebrocht na schrifts bediet, hoe hooghe sy zijn van waerde, sy en dragen met haerlieden niet, maer moetent al hier laten, wat mach dan rijckdom baten, Daer deur men comt in groot verdriet. Als Iob hadde verlooren, al sijn goet, doe sprack hy saen, naeckt ben ick van moeder gheboren, naeckt sal ick weer henen gaen, hy heeft den Heere ghepresen, van dat hy hem hadde bewesen, Iob heeft niet sottelijcx ghedaen. Prince, met wijse sinnen, Laet ons doen na Christi raet, Gheen rijckdommen so beminnen, als den jongelinck wel verstaet, maer gebruykent by maten, als of wyt niet en besaten, want twesen van dese werelt vergaet. 