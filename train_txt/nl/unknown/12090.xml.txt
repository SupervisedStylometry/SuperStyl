 AEnhoort toch mijn gheklach, O Heer’ der Seraphinnen, Ick treur’ nacht ende dach, Wel ick beklaghen mach De sond’ daer ick in lach: Ick bid v om verdrach, O Heer’ der Seraphinnen,, Seraphinnen. Beroert wort al mijn bloet. Beroert zijn al mijn sinnen: Maer ick sal metter spoet My worpen inden vloet Van Iesus wonden soet: Neemt my doch in behoet, O Heer’ der Cherubinnen, Cherubinnen. Nu hoort toch al hier naer Ghy sondaers in’t ghemeene: Een sondaresse swaer, By schoonen daghe klaer, Wascht Iesus openbaer, En drooght hem met heur haer, Die soete Magdeleene, Magdeleene. Al was sy onreyn saen Van hoofde tot den teene, Haer tranen kosten dwaen Al dat sy hadd’ misdaen: Och wat een blijd vermaen, Hierom roep ick v aen, O soete Magdeleene, Magdeleene. Ick ben seer swaer belast, Mijn siel’ is seer onreene, Mijn sonde altijts wast: Och neemt my af mijn last, Eer my de doodt verrast: Ghy zijt mijns Schipkens mast, O soete Magdeleene, Magdeleene. 