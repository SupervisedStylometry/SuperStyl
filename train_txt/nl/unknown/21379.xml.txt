 ICk wensch v broeder genade vrede cracht wijsheit mede, wat dat ghi zijt Dit is mijn bede wt bangicheden, In desen elendighen droeuigen tijt Dat wy toch altoos mooghen hebben voor onsen ooghen Gods ordonnantie woort ende leer Hier in sterckt ons die almachtige heer. Dat wy na zijnen wille leuen Ons niet en geuen, tot twist tweedracht Alle schriften door gods geest geschreuen Sijn ons ghebleuen, hier wel op acht Op dat wy ionck en ouden Ons seluen niet leuen en souden, Daerom so starffer een voor al Hy coft ons dier in dit aertsche dal. Och lieue broeder laet ons toch mijden In desen tijden, alle quade schijn, Dat wy den tooren Gods mochten ontvlieden, En niet en lijden, die eeuwighe pijn, Ootmoedelijcke wandelt Geen stoutheyt toch en handelt Want onghehoorsaemheyt is hoort my Een sonde, siet vrienden als touerij. O iuecht wilt toch naet goede pogen Wort niet getogen, tot swerelts bancket Weest sober waect en bewaert v ooghen Nae v vermoghen, strijt onbelet Wie nae den vleesch leeft waerlijck Moet steruen vintmen claerlijck, Wilt toch die lusten der ionckheyt vlien, Met Moyses op die belouinge sien. Nu Broeder ick wil mijn Liet haest eynden, Dit doet my senden, v begeeren lanck Hoe wel het betaemt om ons allenden Niet seer te wenden, tot vruecht of te sanc Wy moghen u in desen daghen, Wel waecken bidden en claghen Om dat die stadt gods leyt so woest Men siet oock wel een rijpen oest. Nu broeder zijt den heer beuolen En wilt niet doolen, o ionghe iuecht Wert niet ontsteken met vreemde kolen Denct wat verholen, ghy houden muecht Ons ghedachten ende wercken Siet Godt, al wilt dit mercken Nu laet ons vresen hem alleyn, En achten zijn ordonnantie niet cleyn. 