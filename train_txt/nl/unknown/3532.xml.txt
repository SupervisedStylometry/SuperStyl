 O Tijt vol lusten Die door Phoebus schijn De jeucht doet rusten Daert soet is om zijn Welriekent schoone O Pegasides pleyn Daer mijn persoone Soeckt rust plaetse alleyn. Ida verheven Tgroene Nimphes dal Doet vrolijck leven Die Najades al De Muses jeuchdich Verchieren Helicon Hierom wel vreuchdich Rijst nu mijn clare Son. Een Son seer claere Diemen claerheyt heet Sy is voorwaere Als Daphne becleet Met Lauvverieren Iae Roosgens wit en root Nae d'oud' manieren Vult Flora haeren schoot. Pomonaes gaerden Haer me spoeden ras De reys t'aenvaerden Nae den hoogh' Parnas Om daer te vinden Een Nimphjen oversoet Die my beminden Ghelijck mijn hert haer doet. D'eelst der Goddinnen S'levens jonste toont Vyt reynder Minnen Lieffd' met Lieffde loont Cupido vaerdich Met zijn schichten subtijl Ghewont heeft aerdich Twee met een gouden pijl. Dat is mijn gouden Son/ sliefs silvre Maen Daer Lieffd' op bouden Om dat wy ontfaen T'licht van malcandren Dat ons tot vreuchden treckt Iae d'een den andren Tot reyne Lieffd' verweckt Princesse Reyne Waertste Diana Soetste Fonteyne Die my comt te stae Twee claer ghesichten Vereenighen wel bey Om druckx verlichten In desen coelen Mey. 