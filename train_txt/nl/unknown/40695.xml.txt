 Het windeken daer dat bos af drilt, doet op u brack, laet uyt u wilt, dat ick wage strijdt behage onder de dellekens van nieu caer, mogelijck schuilt mijn liefde daer. Wandelen ginck ick op eenen tijt, in spijt van dien diet benijt, met die ionkvrouwe, eel kersouwe, inden morgen vroech, t' savons laet, tot mijnder eeren en tot haerder baet. Cluchtige, aerdige schoon ionckvrouw, waert dat gy niet en waert in trouw, met een aultre, ick soude stouter mijn liefde verclaren, au, ter eeren van de schoon kersouw. Mocht ick eens met u t' savons laet singen tot den dageraet, met malcandren, deen naer dander, tot den dans ick u verkoos, blosende wangkens als een roos. En mocht ick dan cussen oock van als: borstiens ronde, lippekens en hals, en noch wat nader, want wat schader, nempt die ionckheyt haren keer? soo en sal u soo wel niet lusten meer. Ist dat gy nu oock van my vliet, soo en acht ick t' voorgaende yet als niet, wilt my blyven en verstyven inden minnen brant oprecht, tot dat wy twee in een sijn ghehecht. En wilt u voor vergrouwen niet, want het is wel meer geschiet, sulcken trecken in te stecken en ter eeren vanden man ist dat ick u verswyge dan. Ist dat gy hier mede becommert sijt, soo bidd ick u, dat ghy vermijt op my te peysen, maer wilt u beveysen gelyck eertijts Helena de, en die noch liep naer Paris ste. Princerss', hier neme ick mijn afscheyt, tot uwen dienst altijt bereyt; als gy hebt my van doen, avont oft noen, neemt vry stoudt dit commandement, want gy staet in mijn herdt geprent. 