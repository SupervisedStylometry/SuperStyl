 SAul door groote onghehoorsaemheyt Die werdt van Godt den goeden Gheest ontseyt, Eenen Geest boos die maeckt hem onrustich Waer deur Saul altijdt bleef seer onlustich, Men dede soecken eenen Man seer snel, Die wel conde spelen op snaren-spel: Den sone Isai aen den seluen stonden Wert daer toe versocht, en bequaem bevonden. Gods knecht Dauid die sijn schapen selfs weyt [...]'t Euangelie onser salicheyt, Roept hy allen tot sijner ghenaden, Sulck soet Harpen-geluyt wilt niet versmaden, Al die belast ende beladen zijn, Comt tot Christum, hy helpt u uyt gepijn, Neemt sijn jock op, want dat is seer soete, Ootmoedich wel gheleert valt hem te voete. Segt danc den Vader die ons heeft besocht Wt der hooghte, ende ons heeft ghebrocht Al in de duysternisse tot sijnen lichte, Int Rijck van sijnen Soon met claer gesichte Mijn ziele loeft den Heere, met goet vermaen Vergetet niet wat hy u goets heeft gedaen, Die u vergheeft ghebreken en zonden, Door Christus bloet, en doot, stramen en wonden. Ghebenedijdt zy Godt den Vader wijs Ons Heeren Iesu Christi, gheeft den prijs Die ons wederbaert door sijn vermoghen Tot een leuende hope hoogh om te louen, Tot een onverganckelijcke erffenis, Die in den Hemel behouden is, Op u, die door Gods cracht zijt bewaret In het ghelooue goet dat ghy welvaret. Costelijck is de Heer met lofsanck, Hem te gheuen prijs, eere, ende danck, Opt spel van thien snaren, God lof schincken, En sijn trouwe en waerheit altijt gedincken, Wie Christus naem bekent, breet ende wijdt Offert de vrucht der lippen Gode altijdt, Hosianna in der hooghte schoone, Godt zy glorie soet, in sijnen throone. Niemandt met Saul onghehoorsaem zy, Want dat is een zonde als roouery, En wederspannich zijn Gods gheboden, Dat is Afgoden-dienst, en dient ghevloden, Godt die in de hooghte ende int heylichdom Ende by een vernedert herte vrom, En die verslaghen zijn van ghemoede, Sal hy woonen altijdt, elck dit bevroede. Zeghent u niet teghen t'vermaledijen, Belials listicheyt laet van u vlijen, En wilt Loths Swagers nemen voor oogen Hoe dat haer is vergaen door niet geloouen, T'ghelooue is een seker betrouwen vry Des genes dat men hoept, als men daer by Heeft Abysack van Sunam in d'armen, Dat is de liefde schoon om te verwarmen. 