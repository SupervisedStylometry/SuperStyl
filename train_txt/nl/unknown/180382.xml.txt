 Iesus was maer acht daghen geboren, Als hy de wet volbrengen wouw, Voor u o Mensch die waert verloren, Quam hy oock ligghen in de kouw, Blijft dan u hert noch soo versteent? Dat hem dit geene plaets verleent, Daer dat lief kindeken teer en soet, Hier stort soo vroech sijn dierbaer bloet. Schaemt u dan Mensch dat gy in lijden, Hier niet en wilt verduldigh zijn, Iesus hem willich laet besnijnden, En ontsiet voor u geene pijn. Blijft ghy dan noch soo obstinaet, Altijdt genegen tot het quaet? Daer hy hem selfs ten besten geeft, Op dat u Ziel in vreuchde leeft. O neen Heer Iesus! ick wil my begeven, Maeckt door u grati my bequaem Doet my verlaeten mijn sondigh leven, Bid ick door uwen soeten Naem: Want soo die in mijn hert geraeckt, Wordt alle quaet in my versaeckt V naem dan in mijn Ziele plant Op dat sy in u liefde brant. 