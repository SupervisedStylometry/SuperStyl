 Hoe lude soe sanck die lere opter tynnen die nv in swaren sunden leuet die mach sich wal besynnen dat hi hem een tyt toe gade wert keert eer hem die doet die wech ondergaet hi is wys diet wal besynnet Och edelle mensche nv dencket du moetste ommer steruen en bystu dan niet van sonden vry gades hulde moetstu deruen wy hebben versumet soe seer die tyt ropet noch genade heer vader ryck laet ons v hulde verweruen Ende dat verhoerden een jongelync jonck van jaren hi sprack heer lere onversaget hoe moegdy aldus geberen ick mach noch leuen mennighen dach ende hebben vroude ons groet gemack ende nochtant toe gade varen Die lere die sprack dyn vroude en mach niet dueren des lydens comt soe mennichvolt in eenre corter vren och haddestu nv die synne myn dat v nv doncket vroude syn dat en is my niet dan trueren Die jongelynck die sprack ic en kans my niet besynnen ic moet gebrucken mynre jonger joget mit dansen ende mit spryngen die veyge syn die moeten steruen wal op laet ons nae vroude veruen ons mach noch heyl gelengen Die lere die sprack dyn woerde syn seer vermeten waer syn al dine gesellen gebleuen die by di waren geseten se waren van jaren dyns gelic ende daer toe stolt van moede ende ryck die worme hebben sy gegeten Die jongelync die sprack is my dat hemelrick ontferret soe is die werlt soe seer verkeert den rechten wech my erret ic was gewaden in een wat ic hadde gemyst den rechten pat ic en weet niet wat my arret Die lere die sprack woldestu dyn herte noch neygen den rechten wech toe gade wert wil ic di gerne leren der werlde troest en is niet dan een caf ende wilstu noch niet laten af die helle die wort dyn eygen Die jongelync die sprack ic dancke des gade sinre gueden god seluen heeft v hier gesant my te wysen ende toe stuere nv helpt my inden rechten pat dat ic deser werlt wesen af sy wort my voel te suere Die lere die sprack ic danc sie des gade synre guede dat sich dese jonge man heeft bekeert in alsoe corter vren nv holt dy an die tien gebade ende dienet onsen heren gade ende holt di vry van sunden Die jongelynck die sprack mit alsoe dummen synnen help ryker here gode van hemelryke hoe sal ic des begynnen dat ic aentoege enen grawen roc soe waer ick alder werlde spot mit dien keerden hi hem omme 