 Voorwaer men moet Gods woort Hooren met goet accoort, Soo salt veel vruchten bringhen, Devootlijck, behoedtsaem, Ghehoorsamich bequaem, Goetwillich sonderlinghen: Wie’t nu soo hoort met spoet Diens ziele wordt ghevoet, De nieu Mensch onderhouwen, Als t’broot het lichaem spijst Soo t’woordt Gods verjolijst Die ziel in haer benouwen. Baren t’godlijcke zaet Moet men hier met der daet, T’sal die ziel reyn gaen maken, En daer toe oock vruchtbaer Als van den Hemel claer Den reghen doet ghenaken, En d’aerde vochtich maeckt, Soo wordt die ziel gheraeckt Met Gods heylsame leere, Sijn woordt ons nu gheneest Soo men dat claerlijck leest, T’is gheschiet van den Heere. Sy vernieuwen voorwaer Int leven openbaer, Die nu Gods woorden reyne, In haer herte ontfaen Des Heeren soet vermaen, Die levende fonteyne, T’dringht deur in sijn bedrijf Tot het scheydt ziel en lijf, T’herte doet het ontsincken, Maeckt dat aen elcken cant Gantsch vyerich in den brant, En die coelte versincken. T’vermorw’t die herten haert, Verstrijdtse onghespaert, Dat water-vlieten vloeyen Deur het woordt Gods ghehoort Comen die tranen voort, Weemoedicheyt [...] spoeyen, T’woordt Gods ons hier verlicht, En het gheeft goet bericht, T’versoeten door belusten, Het wapent nu ter tijdt Hier in des levens strijdt, Tot wy comen te rusten. Soo wy’t nu hooren fijn Sullen wy salich zijn Ist dat wy’t wel bewaren, Blijft het in ons gheplant Sachtmoedich met verstant, Soo die Schrift gaet verclaren: Dus die ooren op doet, Ontfanght Gods woorden soet, T’ghehoor Heer wilt ons gheven. En dat wy’t vroech en laet Nae uwen goeden raet Te recht moghen beleven. 