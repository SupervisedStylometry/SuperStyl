 ONder de Bruydegommen Macht ick van eenen rommen Die in den hooghsten graet, staet, De schoone Lely-blommen Doet hy te velde commen Met lustelijck cieraet Salomon in den troone Was niet verciert soo schoone Ghelijck wy een van dien , sien, T'is weerdt dat ick becroone, Mijn vriendt, met lof ydoone, In hem moet ick verblien. Ick sie dat sy en spinnen, En wercken, noch en winnen, En staen, soo excellent, jent Ghecleedt, vreemdt om versinnen, Dus moet ick hem beminnen En louen sonder ent. Nu staet hier op der eerden Dit gras van cleender weerden, Alleen heden playsant, want Morghen als dorre gheerden Moet den ouen aenveerden, Om te wesen verbrant. Die in dese manieren Het gras schoon wil vercieren, Sal hy sijn Bruyt minjoot, bloot Cleedingh' of yet faelgieren Laten, die goedertieren Voor haer sijn bloedt vergoot. Neen hy vry onverborghen, Dus moet ick dan verworghen Wat den gierighen aert, baert, Laten den dach van morghen Oock voor sy seluen sorghen, En leuen onbeswaert. Hoe wel ick moet arbeyden, Soo veel Schriftueren seyden: Maer sorghe vliedt voorby, ghy, Ick late u den Heyden, Mijn Herder sal my weyden, Hy sorght altijdts voor my. Hy weet al mijn behoeuen, Wat wil ick my bedroeuen Oft erghens in belaen, gaen, Verdraegh', ick wat beproeuen, Ick sal sonder vertoeuen Des leuens croon ontfaen. 