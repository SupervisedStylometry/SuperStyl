 HOort Christus vermaen met woorden soet Tot synen Apostelen wtuercoren Preket woort Gods siet wat ghy doet Mijn schapen loopen al verloren Sijt simpel als een duyue int hooren Schalck als serpent Wacht v ontrent Aensiet den wolf al van te vooren. Nero en was noyt so wreet Als nv die weerelt ick moet vermonden So wie dwoort Gods te rechte wt weet Wert van die wolf verslonden Sy rasen als verwoede honden So wie nv ter tijt Die waerheyt belijt Wert met Manassum ghebonden. Het licht der Euangelien claer Wert nv ter weerelt ontsteken Men sietet verdrijuen tsy hier of daer Dit zijn des weerelts ghebreken Tschaep wert vanden wolf versteken Ick hope men sal Noch ouer al Die waerheyt hooren preken. Sy comen ten tempel om haerlieden profijt Ghecleet met schaeps cleeren Tzijn grijpende woluen vol haet en nijt Dat zijn die weereltsche heeren Gods tempelen sietmen onteeren Den inneganck Wort een wisselbanck Wee v ghy Schrijuen en Pharizeen. So wie een pont ontfanghen heeft Uan gheestelicke gauen Siet dat hijs twee wederom gheeft En willet pont niet grauen Helpt Christum met den cruyce slauen Al achtmen v saen Een Publicaen Laet sulcke woluen drauen. Princelicke broeders doet Paulus raet Uerblijt v met den blijden Bemint die duecht en laet het quaet Met den droeuen hebt medelijden Helpt Christum vrolick strijden Doet onderstant Des uwen viant Bemintse die v benijden. 