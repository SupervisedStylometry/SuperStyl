 VAn Gnaed' en Recht wil singen ick, End' segghen Loff dy HEEre, Voorsichtich ben ick en Recklick By dien daer ick Verkeere, Ick wandel trouwlijck in mijn Huys, End' neem voor my gheen saecke boos, Ick haet die Overtreeders. Die Boos' by my heeft geen Respijt Een Schalck moet van my wijcken, Die quaden maeck ick my all' quijt, Die haer Naesten beslijcken, Met Achterclap, die moet vergaen, Gheen stout' Ghebeerden staen my aen, Den Hoovaert ick verfoeye. Mijn Oogen sien wel Neerstich om Nae Trouwe Luyd' in Lande, Dat sodaen' by my Woonen com Die Vroom is met Verstande. Maer Valsche Luyd' en houd' ick niet, Sy maecken niet dan groot Verdriet, Mijn Huys sy moeten Ruymen. Die Leug'naers dijen niet by my, Vroech gae ick all' Wtroeden Die Boosen wt den Lande vry, So varen wel die Goeden, Op dat ick all' Godloosicheyt Verniel, end' alle quade Feyt, Wt all' die Stadt des HEEREN. 