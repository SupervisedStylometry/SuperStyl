 O Mensch anhoort, des heren woort Ende wilt niet dwalen Gaet dus niet voort, want gi versmoort V siele te male Wie na den vleesch leeft Certeyn hy sneeft, de Apostel schreeft Dat hy moet steruen Wie hem tot Godt noch geeft Die mach gratie verweruen. Geeft v tot godt, Christus was bespot Al voor v sonden Hout zijn ghebot, dat is het slot Wilt die Schrift doorgronden Wy moeten afkeeren van tquaet En doen vroech en laet, dat de schriftuer raet Wilt daer na hooren Eer v den tijt ondergaet Wert van nieus ghebooren. Wy moeten voorwaer, leert ons Christus claer Van nieus geboren werden Het is openbaer, ghy moecht lesen daer, Johannes int derde Oft wy mogen int rijck gods niet gaen, So wy verstaen, door Christus vermaen Dat niet en mach lieghen En siet zijn woort wel aen Het en sal v niet bedrieghen. Laet ons alghemeyn, na gods woort pleyn Onse leuen voeghen, Wy worden certeyn, groot ende cleyn Van dees menschen bedrooghen Daer ons Ouders op stonden bloot Sy achten groot, des menschen geboot Geen quaet sy en dachten Och vrienden verstaet den doot Wout ghy daer op achten. Antechrists leer, is nu al seer In de werelt ghecomen Hy is in die weer, teghen gode den heer, Met alle zijn droomen Also ons Johannes seyt Met goet bescheyt, als hy wtleyt Nu zijnder veel Antechristen Haer leeringhe is wijt ontspreyt Met alle haer listen. Hy domineert, hy triumpheert Opten dach van heden Hy is wat verneert, maer niet heel onteert Veel houden zijn seden Inden heylighen schijn is hy ghestelt Hy hout dat velt, al met ghewelt, So wy beuinden Veel weten wat Schriftuer vermelt, En sy loopen als blinden. O menschen geslacht, slaet nu toch acht Op het woort des Heeren Wee hem die hier lacht, schreijen hy verwacht Wilt v van wellust keeren, Wie hier schreyt sal worden verhuecht De eewighe vruecht, is hem toegevuecht Van aenbeginnen Wat comtet by des werelts ghenuecht Als wijt versinnen. Al watmen siet, ten duert toch niet, Het is tijtlijck vergaende Vruecht en verdriet, wat ter werelt geschiet Ten blijft niet staende Maer dat ons Christus heeft bereyt Hoort mijn bescheyt, inder eewicheyt Dat is duerachtich Wort ghy in temptacie gheleyt Weest dit ghedachtich. Oorlof hier van, het geen dat ick can Dat moet ick wt gheuen Ick hoope hier an, en sal geen man Beuinden sneuen, Wt liefden heb ickt ghedicht het is god diet sicht, mijn geest die vlicht Tot allen menschen Wert yemant hier door ghesticht, Dat waer alle mijn wenschen. 