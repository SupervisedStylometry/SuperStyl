 Ghy Weeukens wilt Godt behaghen In uwen weeuwelijcken staet, En wijselijck wilt verjaghen Alle ydel’ manieren quaet, Neerstich wacht u van praten Paulus is u een Medecijn, Loopt niet veel by der straten, Wildy oprechte weduwen zijn. Is uwen Man overleden Slacht de wijse Iudith jent, Begheeft u tot eensaemheden In u bidt-kamer excellent, Wilt niet van ydelheyt spreecken, Godts gratie neemt in waer, V passien doch wilt breecken, Wilt ghy zijn als Weduwen claer, Met vasten ende waecken Straft u natuer rebel, Na soberheyt wilt haecken Laet brasserye fel, Anna de Prophetersse Schoude die als fenijn, De goede Matronersse Sal u een Spieghel zijn. Als Elisabeth weest ootmoedigh Denckt hoe sy heeft gheleeft, Sy was niet hoochmoedich Siet wat exempel sy gheeft, Volght ghy haer deught ghepresen Ghy sult ontfaen sestichfout V Wooning’ sal hier na wesen Daer de straten zijn van gout. De suyverheyt wilt beminnen Recht of ghy waert een maeght, Soeckt in u hert van binnen Hem die de suyverheyt behaeght, Ghy moet hem draghen alleyne En dienen met liefd’ en lust, V beddeken moet zijn reyne Daer den Bruydegom op rust. Princesse wilt onderhouwen Desen staet die is u goet, En wilt geen Man meer trouwen, Let wat de Tortel-duyve doet, Nae haer gaeykens treurich af-lijven Sy en kiest gheen ander weer, Alsoo wilt oock aenclijven Den Bruydegom Godt den Heer. 