 Doe Iesus gheboren wert Tot Bethlehem in der stede, Doe rees daer op al met der vaert Een schoon sterre daer mede: Drie Coninghen worden daer ontwaer Dat die sterre scheen soo claer: Sy seyden oock alle ghelijcke, Den Ioden is een Coningh gheboren, Ons bidden en is niet al verloren, Wy soecken hem al in dat Iootsche Rijcke. Die Coninghen scheyden doe van daer, Sy en wouden niet langher beyden, Die sterre scheen voor hen so claer, Sy woude hen rechte leyden: Sy was lichter als den dach, Sy hielden altijt den rechten padt, Haren ganck was by der aerden, Hare weghen waren also menighfout Onse Godt hadde die sterre bout, Tot die Ioden dat sy keerden. Tot Ierusalem dat sy quamen, Die sterre bleef verloren: Sy vraeghden: weet dat niemant van Waer is dat kint gheboren, Een teecken hebben wy ghesien, Wy hebben een sterre ghesien Also verre in Oostenrijcke, Het en can ons al niet ontgaen, Wy willen hem bidden aen Wy drie oock alle ghelijcke. Doe Herodes dat vernam, Sijnen angst en was daer niet cleyne, Hy wert in zijnen sinnen gram Ende alle die stadt ghemeyne: Hy liet halen die oudtste Meesteren, Ende daer toe wijse Priesteren, Die waren uytvercoren: Ghy Heeren, een dinck heb ick ghehoort, Dat sult ghy my maken vroet: Waer is dat kint gheboren? Sy seyden alle, dat is waer, Te Bethlehem ist gheboren, Dat sprack een Propheet claer So menigh Iaer te vooren. Doe Herodes hadde vernomen, Die drie Coninghen liet hy voor hem comen, Hy vraeghde hen heymelijcke: Ghy Heeren, hoe sal ick dat verstaen, Waer saeght ghy die sterre opgaen? In uwen Coninckrijcke. Die Heeren dochten daer in gheen quaet, Sy deden hem openbaren: Herodes sprack ick gheven raedt, Te Bethlehem sult ghy varen. Dat kint suldy vinden daer, Dat segh ick u al openbaer, Dat heb ick soo vernomen. Als ghy weet waer dat kindt is, Soo maket my dees dinghen wis Als ghy weder comet. Soo willen wy comen als wy eerst moghen Ende doen hem groote eere, Dat kint willen wy bidden aen Voor eenen rechten Landtsheere. Die Coninghen scheyden doen van daer, Die sterre scheen voor hen soo claer Ende die sterre woudese recht leyden: Die sterre scheen voor hen soo claer, Also langhe als sy bleef staen Daer Maria ende Ioseph ware. Sy traden in dat huys alle drie, Daer toe en was niemandt leede: Sy vonden dat kint, schoon, edel ende claer, Maria ende Ioseph mede: Ende sy vielen op haer beyder knyen, Sy baden dat kindeken alle drie Met heetelijcker minnen. Sy locken op, haer schat was bont, Sy offerden Myrrhe, Wieroock ende Gout, Met alsoo hertelijcker minnen. Des nachts ontrent der middernacht Doe quamen in haer droomen, Sy en souden tot Ierusalem niet keeren Ende niet tot Herodes comen, Ende sy waren doen also wel ghetroost, Sy waren al van Herodes verlost, Sy en wouden niet weder tot hem comen, Sy waren doe alsoo wel ghemoet, Sy cozen een ander wegh, was goet, Al na hare Coninghrijcke. 