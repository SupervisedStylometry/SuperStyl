 HOort al te samen bidt ende waect Want wi na Gods beelde zijn gemaect U ooghen wilt opheffen Dat ons den dach des Heeren naect Moghen wy wt Christus woort beseffen. Deen volck sal teghen dander opstaen En den Uader sal zijn kint afgaen En dat kint sal den Uader versteken Ghelijck voor die Diluuie elck was belaen Ueel boosheyts ende veel ghebreken. Aldus die boosheyt menichfout Sal hebben spreeckt Cristus in ionck en oudt Die ouerhant ghenomen Die liefde wert in veel herten cout Merckt oft dit niet en is volcomen. Daer en is gheen liefde ter weerelt claer Maer vermaledidinghe en lueghen swaer Oncuysheyt en ouerspel regneren Wy legghen deen sonde op dander eenpaer Na Ieremias Propheteren. Wat gulsicheyt en wat ouerdaet Wat hoouerdie is in elcken staet In spijse in dranck ende oock in cleeren Soo wtwendich dat tvolck nv gaet Men kent gheen schamel luyden wt Heeren. Wat doen wy al om deertsche goet Dat in die weerelt verrotten moet Oft dat die motten sullen eten Of een dief mach comen stelen metter spoet Daer wi Gods liefde door vergheten. Wat mach den menschen baten dat Hy heeft (spreeckt Christus) alder weerelt schat Als hy zijn siele soude bederuen Al waert dat ghy duysent weerelden hadt Ten helpt v niet als ghy moet steruen Christus ghinck voor ons tot inden doot Waer helpen wi malcanderen wter noot Al hooren wi Christus leden kermen Daer en is compassie cleijn noch groot Elck keert zijn herte vanden armen. O Christen menschen wilt v spoen Om die leden Christi bijstant te doen Wt liefden wilt die hant toe steken Uan spijse en dranck, van cleeren schoen Daer si af zijn in ghebreken. Want God sal spreken ten oordeel zaen Wat ghy in mijnen naem hebt ghedaen Den alderminsten hebt ghegheuen Dat heb ick altemael ontfaen Coempt ghebenedide int eewich leuen. Daer na sal hy spreken schier Gaet vermaledide int eewighe vier Want ick mi noyt en verblijde In eenich ghebreck oft eenich dangier Uersocht ghy mi tot gheenen tijde. Dus wilt hier op ghedachtich//zijn Gods woort dat moet warachtich//zijn Dus elck zijn herte hier toe keere Wat ghy uwen naesten doet Dat doet ghy God den Heere. 