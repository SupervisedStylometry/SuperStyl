 AVe Maria reyn Maghet schoon, Ootmoedich en simpel, Bracht ghy uwen lieuen Soon, Als nv inden Tempel. Die daghen der suyuering, Hebt ghy onderhouwen, Ghehoorsaemheyt sonderling, Leert ghy alle Vrouwen. Gheheel suyuer onbeuleckt, Sijt ghy Maecht ghebleuen, Nochtans volbracht ghy perfeckt, Die wet Godts verheuen. Simeon had seer verlanckt, Na v kint met kermen, Dat hy als heden ontfanckt, Met vreucht in zijn armen- Met herten gheheel verblijt, Heeft Symeon schoone, V Moeder ghebenedijt, Met v lieue Sone. Tot v heeft hy oock gheseyt, Niet tot v verblijden, Dat het sweert van droeuicheyt, V siel sou doorsnijden. Ghy offerden uwen Soon, Met wijsen verstande, Godt den Vader inden troon, Tot een offerande. Met twee Tortelduyfkens soet, Hebt ghy Maghet teere, Weer ghelost v Sone goet, Jesum onsen Heere. Alle dinck nae Moyses wet,, Volbracht ghy bequame, Na v stadt van Nazaret, Keerden ghy eersame. Weerdighe princersse reyn, Moeder Godts idoone, Bidt voor ons alle ghemeyn, Jesum uwen Sone. Die ghy hebt ghepresenteert, In des Tempels Steden, Den Vader gheoffereert, Op den dach van heden. 