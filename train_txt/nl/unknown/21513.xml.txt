 NU hoort een goet nieu liet Groote gracie is ons geschiet O mensche en acht ghy dit niet Boort op v hooft en siet Wy zijn verlost wt swaer verdriet God heeft zijn volck vercoren Wy worden nv nieu gheboren Laet ons te Bethleem gaen Als ons die Enghelkens doen vermaen Twarachtighe woort ontfaen En bidden dat wijt mogen verstaen En latent ons niet ontraen Laet ons malcanderen daer leyden En laten die beesten aender heyden. Den Enghel heeft zijn wiecken ghesleghen Ick sie stof van de Schriftuer weghen Die leecken hebbense oock verkreghen Sy doet haer herten seer beweghen Die vroukens neersticheyt pleghen Den gheest verwondert ons al te male Elck hoort zijn eyghen tale. Den os is wt ghelaten Hy loopt in alle straten Hy wil hem tonswaert saten Wilt hem trouwelick aen vaten Hy koemt ons oock te baten Hy stont so langhe ghesloten Dat heeft den Heere verdroten Den Leew hem openbaert Weest daer niet af veruaert Al wort hy wijt vermaert Hy is van sulcken aert Die verrijsenis hy ons verclaert Siet dat v niemant af en keere Warachtich het is die Heere. Den Arent heeft hooch gheuloghen Gods gracie heeft hem gheboghen Hy wil ons de liefste toghen Hy thoont wat hy heeft ghesoghen Al en moghen zijt niet ghedoghen Wilt by Gods woorden blijuen En laet die gheleerde kijuen. Dit schenck ick v voorwaer Tot desen nieuwen iaer Susters ende broeders alle gaer Het belieft den Heer dats klaer Ureest niet cleynmoedighe schaer Want wil God met ons strijden Wat schade ist dat wy lijden. 