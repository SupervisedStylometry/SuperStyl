 Iacobus was in Galileen gheboren Hy was den broeder van sint Ian Christus heeft hem mede vercooren En nam hem voor sijn Apostel an Visschen vinghen sy te vooren, Den heer heeftse mensche vangers gemaeckt Men sal v hier nu laten hooren Hoe hy aen die croone is gheraeckt Sebedens was synen Vader, Syn moeder simpel en onbedocht Heeft met haer twee soonen te gader Een groote saecke aen Christo versocht. Ofte hy haer Soonen woude setten Als hy was geseten in zijn rijck Ter rechter, en ter slincker hant wilt letten Dit begeerden zy alle ghelyck. Want Christus, ende zy bloet vrienden waren Hierom sy dochten seer wel en fijn Hy soude die verstroyde Israliten vergaren Wie mochte int rijck hem naerder zijn. Den Heer sonder wtnemen der persoonen Heeft daer wat anders gheseyt, Voorts zoo gunck hy haer bethoonen Dat zijn Vader haer dat niet hadde bereyt Want al zouden sy den kelck drincken Dat is gewillich steruen om Christus ras Nochtans hy soude haer dat niet schincken Om den gheenen dien dat weerdich was. Christus wrachte in haer wat wonders Sy waeren eerst zimpel ende slecht Hy noemt se kinderen des donders, En heeftse hier na beter onderrecht. In Spaengien ginck Iacobus leeren Maer weinich hebben in Christum gelooft Nae Ierusalem ginck hy weder keeren En is daer van Herodes onthooft. Christus heeft hem dit gheschoncken Alsmen int werck des Apostelen leest Iacob heeft den kelck eerst gedroncken Vande twaelf is hy de eerste gheweest. Iacobus de meerder wort hy gheheten Syn lichaem is in Spaengien ghebrocht Tot Compostelle u Galissen wilt weten Daer wort het vanden Pelgrims besocht. Al ist dat wy daer niet nae en tijden Soo siet nochtans zyn exempel aen Dat gheloue laet ons oock belijden Ende alzoo mede totten Vader gaen. 