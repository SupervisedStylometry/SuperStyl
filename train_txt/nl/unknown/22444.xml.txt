 U Bidden wy dijn kinderen, O Vader en Heere groot: Doet onse sorghen minderen, Gheeft ons dat daghelijcx Broot: Behoedt in ons dat leuen, Dat ghy ons hebt ghegheuen, Tot wy ons vinden by dy. Wilt oock ghebenedijden, Wat ghy ons hebt bereyt: Dat wy cranckheyt ontglijden, Vermeerdert ons sterckheyt: Om in dijnen dienst te blijuen, En wercken der liefden te drijuen, Teghen den naesten fijn. Wilt U liefde bewijsen, Ons gheuende goeden raet: Wilt dhongherighe spijsen, En versaeden sonder verlaet: Dat wy u alle louen, Dijne goetheyt van hier bouen, En bekennen altijt met danck. 