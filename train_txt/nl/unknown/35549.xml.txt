 SOon, waerom wilt ghy u dus veysen? V ooghskens soet eens tot my went: Ghy weet toch alle mijn ghepeysen, En niet en is u on-bekent. Ghy hoort toch, en verstaet mijn spreken, Hoe vremt dat ghy u altijts houdt? Ey, waerom wildy ons spel breken, Dat ghy u draeght tot my soo koudt. Een kindt kan met sijn ooghskens swieren; Het draeyt sijn hooft wel hier en daer: Het lacht in 't wilt: het kan wel stieren Sijn teere armkens iewers naer. Doet aen my sulckx yet met u sinnen, Die ghy van binnen wel ghebruyckt. Doet my een teecken uwer minnen: Een maer in mijnen boesen duyckt. Als ghy hebt dorst; g'hebt maer te gapen, Mijn borst die is altijt bereet. Sluyt u ooghskens, als ghy wil slapen: V rust te stooren dat waer my leet. Wat ist van nood' u bitter schreyen, 't Welck uwe moeders hert ontset? Die niet en sal u laeten beyen, Als sy maer weet, wat dat u let. Wilt ghy u houwen sonder spreken, Als een kindt, dat niet spreken kan: Wilt ghy niet thoonen minne-treken, Daer ghy nochtans zijt eenen man: (Wat dat een kindt doet sonder weten, Dat doet ghy met een vol verstandt) Laet stil staen u kracht on-ghemeten: Steeckt maer eens uyt uw' teere handt. Als ick u kus, soo gaedy trecken V soete lipkens af van my, Om u verstandt dus te bedecken. Lief ben ick over u te vry? Soon, willet al ten best en keeren; Een moeder is sat met haer kindt. Stont ben ick met den Heer der Heeren: Om dat de liefd' altijt is blindt. Als ick mijn spelen meyn te laten, Dat my d'eerbiedigh over-wint: Soo ben ick weerom boven maten Terstondt als van de liefde blint. Ick en kan my toch niet ghemijen Met aller kracht tot u ghesint: Ick moet my dus met u verblijen, Die nu gheworden zijt mijn kindt. 