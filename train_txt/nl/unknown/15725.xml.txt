 Den edelen heer van hemelrijc dien wil ic ommevanghen; ic wil hem bidden hertelijc, dat hi mi neem ghevanghen. O edel waerde siele mijn, wilt nu dijns Gods ghedenken; sijn cruus, sijn wonden, sijn sware pijn, die wil hi di selven schenken. Sijn doot vergheet ooc nimmermeer ende ooc sijn grote minne; sijn edel bloet, sijn bitter seer, dat laet dijn hertjen dwinghen. Maria, moeder ende maecht, mijns herten coninghinne, dijn medeliden onversaecht si altoos in mijn sinne. Dijn druc, dijn pijn, dijn sware rou en moet ic niet vergheten; dijn tranen schreien, waerde vrou, dat laet mi altijt weten. 