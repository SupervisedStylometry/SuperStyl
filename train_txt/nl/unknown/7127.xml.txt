 Ons naket eenen soeten tijt Wij moghen alle wel sijn verblijt Met herten ende met sinnen Ons is gheboren des seker sijt Soo soete ionghelinghe. Ons is gheboren soo cleynen kint Van eender maghet ionghelinck Een sone is ons ghegheuen Dat is ons allen een salich dinck Want in hem is eewelijck leuen. Soo schier als hij gheboren was Wert hij gheleyt alsoo ick las In eender couder cribben Want daer gheen ander wieghe en was Daer hij in mocht ligghen. Die beesten vielen op haer knien Waer was dat wonder oyt meer gesien Sij bekenden haren Heere Dat en sachmen noyt gheschien Het is ons allen een groote leere. Het wordt den herderkens geopenbaert Al vanden Enghelen metter vaert Die hen die bootschap brochten Sij liepen al te Bethleem waert Daer sijt kindekijn sochten. Sij vonden alle die waerheyt Soo hen die Enghelen hadden gheseyt Vanden kinde ende vande moeder Het is ons groote weerdicheyt Dat hij is onse broeder. Die herderen liepen altehant Sij maeckten die maere al int lant Dat Iesus waer gheboren Waer ons dit kindeken niet ghesant Wij waren al verloren. Daer nae al op den achsten dach, Als ons Lucas doet ghewach Soo werdt dat kint besneden Sijn suyuer bloet men storten sach In zijnen ionghen leden. Iesus werdt dat kindeken ionck Gheheeten op die selue stondt Dies wij ons allen verblyden, Ende draghen in onser zielen gront Hem eewelijck tallen tijden. Drij Coningen, quamen alsoo verre Wt haren lande bij eender sterre Tot Bethleem inder steden, Sij offerden gout, wieroock ende myrre Tot sijnder waerdicheden. Doen Herodes dat vernam Werdt hij toornich ende gram In allen zijnen sinnen Hij dacht hoe hij dat ionghe lam Al totter doot soude brenghen. Herodes geboot den ridders sijn Te dooden alle die kinderkijn Die in dien lande waren, Sijn herte was in grooter pijn Hij en woude niemant sparen. Ioseph doen met haesten groot Met den kinde ende met der moeder vloot Doen hem die Engel seijde Vliet in Egypten om den noot Al door die lange heijde. Nv bidden wij dat kindeken cleyn Ende Maria die suyuer maghet reyn Dat sij ons willen beschermen Ende by hun brengen ons al gemeyn Ende verlossen van allen kermen. 