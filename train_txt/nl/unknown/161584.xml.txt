 ROsemonde die is soo straf, Dat ick haer een Kusje gaf, Voort sou sy van my vluchten: Rosemond die is soo wreet, Ghy zijt het Goden die het weet, Daerom klaegh ick u mijn leet Met ghestadigh suchten. Tranen vliet, ey tranen vliet, En mijn droeve Ziel begiet Tot koelingh van mijn smarte: Zuchjens vliedt nae Rosemond, Seght dat sy weder maeck ghesond D'onverdraghelijcke wond Van 't ghepijnight harte. Klaghjens door de wolcken dringht, Klaeght soo, dat u stemme springht Daer 'k laetst mijn suchjens zonde, Tot vermurwingh van haer siel, Sult ghy haer segghen, dat ick kniel, En ter aerden neder viel, Voor mijn Rosemonde. Rosemond mijn goude Son, Die mijn jonghe Siel verwon, Aenhoor mijn droevigh weenen: Of soo niet, soo sult ghy sien Hoe dat ick nae de doodt sal vlien, En mijn jonghe leven dien Met haer te vereenen. 