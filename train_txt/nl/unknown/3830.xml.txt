 Daer zijn ter werelt veel menschen ghecommen Die wandelen in een heylich schijn Die van t ghelooe haer seer berommen So Petrus seyt op dit termijn ‡ Wolcken die vanden wint gedreuen zijn Fonteynen sonder water voor minst en meest ‡ Tghelooue crachtich, is doot waerachtich Sonder de wercken smaect wel den keest. * Abraham gheloofde Godt met herten vierich † Twas hem gherekent tot gerechticheyt Offerde zijn sone zeer goedertierich Gheloofde God met ghehoorzaemheyt Hy en twijffelde niet maer was bereyt Godts beuel te doene oock hy beweest † Tghelooue crachtich, is doot waerachtich Sonder de wercken smaect wel den keest. Ghelijck tlichaem doot is sonder siele So is tgheloue doot sonder het werck Op dat den Satan v niet en verniele Door tbedroch der sonden neemt hier op merck † Wilt worden altsaem int ghelooue sterck En blijft niet in dijn sonden laetst en eerst † Tghelooue crachtich, is doot waerachtich Sonder de wercken smaect wel den keest. Hoe mach hem yemant gheloouich achten Die noch in sonden leeft verblint Tghelooue is van grooter crachten † Want also ons Joannes ontbint Tghelooue is waer duer men verwint ‡ De werelt en svyans tempeest * Tghelooue crachtich, is doot waerachtich Sonder de wercken smaect wel den keest. Den mensch geloouich van Godt vercoren Bewijst hier den Heer ghehoorsaemheyt goedt † Sijnde wt Godt en gheest gheboren Hy hem in sHeeren weghen spoet ‡ Godts woort is hy onderdaen soet † Sijnen wandel is een leuen na den geest ‡ Tghelooue crachtich, is doot waerachtich Sonder de wercken smaect wel den keest. Dit is den gront willet ouerlegghen † Dat ghy wt v ghelooue duecht bewijst Inde duecht wetenheyt na Petrus segghen Int tgoede v altijt veriolijst ‡ Broederlijcke liefde met de wercken prijst Ende ghemeene liefde onbevreest ‡ Tgelooue crachtich, is doot warachtich Sonder de wercken smaect wel den keest. ‡ Wie dit by hem, heeft ouervloedich Ten sal hem niet laten ledich staen Wie dat niet en heeft syt dit bevroedich Die is ghelijck de blinde saen Die niet en sien waer sy henen gaen Maer treden als in een doncker foreest ‡ Tghelooue crachtich, is doot waerachtich Sonder de wercken smaect wel den keest. Broeders altsame laet aenghename Naer het behooren wesen mijn liet * Leden te gader van een lichame Wort tsamen ghesticht door dit bediet Toch alle valsche Christenen vliet Die nu regneeren als oost en oock west * Tghelooue crachtich, is doot waerachtich Sonder de wercken smaect wel den keest. 