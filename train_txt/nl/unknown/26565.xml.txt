 GOdt weet wel wat sijn volck behoeft Om behouden te wesen, Daerom heeft hy dickmael beproeft Sijn heylighen ghepresen, Ghelijck wy lesen van Abraham Die met een vast betrouwen Wt vrienden en maghen, sijne reyse nam, En in Canaans Landouwe Door't bevel des Heeren quam. Godt deed' hem een belofte daer, Sijn zaet te doen vermeeren, Als de sterren des Hemels claer, Sonder eenich afkeeren Heeft hy des Heeren, woordt gheleyt Int herte snel gheringhe, Hy geloofde Godt, t'welc tot gerechticheyt Hem van Godt sonderlinghe Was gherekent, soo Schrift seyt. Den tijdt verliep, dat Abraham vroet In ouderdom verjaerde, En Sara sijn huysvrouwe soet Gheen kinderen en baerde, Maer hy bewaerde, noch Gods Woort, T'was om te zijn verwondert, Ten laetsten bracht hem Sara soo't behoort, Tot sijnen Iaren hondert Den beloefden Isaac voort. Godt sprack tot Abraham hier na Een dinck seer onghewoone, Gaet henen int landt Moria, En neemt dijn eenich sone Isaac, de gone, tot welcken ghy Door liefde zijt ghedreuen, En offert hem tot een brandtoffer my, Daer op den bergh verheuen Die ick u sal segghen vry. Abraham die stondt op seer vroech, Sijnen Ezel hy saelde, Ten brandtoffer cloof hy ghenoech Hout, datter niet en faelde: Niet langh en draelde, maer reysde saen, En nam twee Ionghers mede, Daer toe sijnen sone, en is ghegaen Al tot de selue stede Daer't bevel af was ghedaen. Abraham op den derden dach Sloech op sijn ooghen beyde, Die stede hy van verre sach, Van sijn Ionghers hy scheyde, En seyde: blijft met den Ezel hier, Ick en den Ionghen t'samen Willen gaen aenbeden goedertier, En willen nae't betamen Weder tot u comen schier. Den sone droech dat Offer-hout, Het vyer en t'mes den Vader, Die mochten peynsen menichfout, Daer sy ginghen te gader: Als een berader, O Vader mijn, Sprack Isaac, de vailjande, Vyer ende hout is wel voor ooghen fijn, Maer tot der offerhande Waer mach doch het Schaepken zijn? Abraham sprack: Godt salt voorsien, Een Schaep sal hy verleenen: Sy quamen daert soude gheschien, Abraham boude eenen Altaer van steenen, die hy daer vandt, Daer hy het hout op leyde, En daer op sijnen sone, dien hy bandt, Om slaen hy hem bereyde, En aent mes sloech hy de handt. Wt den Hemel in dit voorstel Riep den Enghel des Heeren: Abraham wilt uwe handt snel Van den Ionghen afkeeren, Sonder verseeren, want ick nu siet Wel weet vry van gheschille, Dat ghy Godt vreest, Want ghy en hebt doch niet Ghespaert om mijnent wille Vwen eenighen soon yet. Hy sach achter hem op dat pas Sonder veel teghensporens, Hoe in den bosch hanghende was In die tacken oft dorens Met sijne horens, eenen Ram, En Abraham ghepresen Ginck henen, en den Ram hy nam, En tot eenen Offer desen In de plaets' van Isaac quam. Abrahams gheloouich werck En was vry niet verloren, Godt heeft hem schoon beloften sterck Toegheseyt en ghesworen, Broeders vercoren, dat niemandt van T'ghelooue af en wijcke, Maer zy volstandich als desen vromen man Om naemaels in Gods Rijcke Met hem te verblijden dan. 