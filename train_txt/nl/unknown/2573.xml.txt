 Die sich veynst, waent of vermeet Dat hy weet 't Geen hy niet en weet te weten, Werd met recht van elck bespot, Ja een sot, Of goed dunckende gheheeten. Die alleen syn ooghen slaet Op't ghewaet, Sonder eens na deughd te kijcken, Machmen die door dit ghebreck, By een Geck Om syn geckheyt niet gelijcken? Die boven veel dinghen acht, Het gheslacht, Sonder de persoon t'aanschouwen, Machmen die oock niet wel voor Dwaas of door Om syn grove sotheyt houwen? Die by een leelijck verselt, Om het ghelt, Met een weer-sin gaet vernachten, Machmen die met alle recht Niet voor slecht Of voor eenen Gout-nar achten? Die al waent, en hout voor goet 't Geen hy doet, En eens anders acht voor leuren, Datmen die in sulck geval Noemde mal, Soumen daer oock an verbeuren? Die staech op een ander siet, Scheldt en schiet Met veel spitse woorden vinnich, En die sich selfs niet en kan Recht sien an, Noemtmen die ooc niet uytsinnich? Diemen klaar voor oogen leydt Syn dwaesheydt Sonder omslach of bewimpel, Die syn trouwe vrunden raet Grootsch versmaet, Die acht ick oock nesck en simpel. Ghy waert so quaet doen ic sey, Dat de key U achter't oor leyd en lottert: 't Is myn schuld, 't is waer, ic kent, Want ghy bent Maer een onbeschaemde spettert. Spiegeld in dees spiegel wel, Niet u vel, Om dat cierlijck op te toyen, Vind ghy eenigh vuyl of swart In u hart, Sceckt dat wijslijck uyt te royen. Als ick (Lief) in mijn selfs gae, En sie nae Al myn eygen liefdsche trecken, Soo dunckt my dat ick in myn Alles vyn, Dat 'k in and're wil begecken. 