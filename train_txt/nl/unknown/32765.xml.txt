 EEns ick aensagh des hemels throon Blincken schoon, Verlicht door de stralen der Sonnen, De boomkens ende velden groen In't saysoen, De voghels haer musieck begonnen. Naer haer natuer houde sy choor Soet ghehoor, Maer wat doen wy arme sondaren Die naer Gods beelde zijn ghedaen, Blijven staen, Al oft wy alle steenen waren. Oock d'Elementen houden ganck, In bedwanck: Sy loopen u en't allen tijden, Hoe comt, daer ons is schoon verstant, In gheplant, Dat wy de sonden niet en mijden? d'Aerd' brenght oock haer vruchten voort Door een woort: De wateren climmen en dalen: 'T vier en Locht neemt voor loghement, 'T Firmament, Maer wy ind'aerde altijts dralen. Diversche menschen nu ter tijt, Godt ten spijt, Doen sonden met de Creaturen, De wereldt sot volghen sy naer, 'T blijckt voorwaer, Eylaes ten sal niet langhe dueren. Veel dwasen loopen al verkeert, Ongheleert, En soecken hier de breede paden: Den enghen wech is haer te strangh, En te langh, Wellusten en can haer niet versaden. Christus voor onse deure staet Vroech en laet, Hy clopt, hy waerder gheerne inne; Ontsluyt u herteken met spoet En weest vroet, Ontfanght hem met een soete minne. Hy roept tot u als tot zijn bruydt Overluydt, Komt al tot my die sijn beladen, Ick sal u in mijn wonden root Kleyn en groot, Ontfanghen uyt milde ghenade. Den Phenix die daer hooghe was Daelde ras In bed schoot der suyver Kersouwe Ontsteken met der liefden brandt, Heeft hem pandt Ghegheven tot onse behouwe. Als een bermhertich Pellicaen Heeft ontfaen Voor ons soo veel bloedighe wonden Voldaen uyt liefden menich fout Aen het hout Des cruycen, voor alle onse sonden. 