 Weest nu al te saem verblydt, in Iesus grooten Name; Want hem die van alle tydt toecomt seer bequame, Oversoet zy ghegroet, die ons doet, Hem begeeren met ootmoet, In ons naer betame Laet dan zijn door alle smert Hier geschreven in ons hert, Hem seer aengename. Iesus Naem, door klaricheyt, onse Ziel doet proeven, Dat haer geene swaricheyt, geensins mach bedroeven, Maer altydt met vlydt, en jolydt, Door hem wesen seer verblydt, Met een vol genoeghen, In ons hert met heylicheyt En in goede stillicheyt Sijnen Naem wil voeghen. Laet ons in ootmoedicheyt, altydt tot hem poogen, Soo sal overvloedicheyt in ons niet verdroogen, Maer voorwaer voor en naer, Met sijn levend’ water klaer, Wasschen onse oogen. Hemel, Aerd’ en Hell’ te saem Moet in Iesus grooten Naem, Alle knien boogen. Hier en is in alle strydt, niet beter uyt gelesen, Als den Naem gebenedijdt, van Iesus seer gepresen, Door kracht ons versacht, alle klacht: Want daer geene grooter macht Als in hem kan wesen Soo wy zijn, in groote pijn Iesus Naem is Medecijn Om ons te genesen. Wilt dan in blijmoedicheyt, altijdt naer hem trachten, Soo sal geen kleynmoedicheyt u konnen versmachten, Maer hy sal voor den vall’, hiet u all’, Nemen onder zijn getall’, Met sijn liefd’ versachten Dus laet Iesus soeten Naem Schrijven altijdt seer bequaem In all’ ons gedachten. Amen. 