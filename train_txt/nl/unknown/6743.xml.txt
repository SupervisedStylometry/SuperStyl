 RIJst op mijn Siel, rijst op; en sonder langhe draelen, Spoeyt u ter taefel waert, daer Godt u comt aen-haelen: Ter taefel daer hy self wilt wesen Wijn, en Broodt. Spoeyt rasch, op dat hy daer u als u als een Vaeder voede, Voor spijse, met sijn vleesch; voor dranck met zijnen bloede: En soo meught vrij ontgaen den dorst, en hongers-noodt. Op sulcke maeltijdt schoon, op sulcken dagh van eeren, Moet ghy, o mijne Siel, aendoen snee-witte cleeren, Ghewasschen in de loogh’ van uwe traenen heet. Godt wilt van al u quaet een innelijck berouwen: Hy wilt dat ghy op hem sult stellen u betrouwen, En offeren u pijn, en al u aerbeyds sweet. Mijn Siel heft dan om hoogh’uw’ binnenste ghedachten: Noch en laet die niet meer in vuylicheydt versmachten; Maer met een goet ghepeys voert die ten Hemel in, En desen langhen wegh en salse niet vermoeyen: Iae sullen boven dien te wackerder hun spoeyen, Ist dat zy sijn omlaeyt met ‘tVier der hooghster min. Helaes! mijn aerme Siel! mijn Siel ick moet u vraeghen: Waert ghy te voren niet als eenen nest vol plaeghen, En eenen vuylen sack vol alder-hande quaet? Maer ‘tis ons wel verkeert: Godt wilt nu by u wesen, En commen willighlijck in u ghewis gheresen, Quijt-scheldend’ uwe schuldt, verghevend’ u misdaedt. Wel aen, wilt dan u hooft met asschen over-decken: En doet dijn hoouaerdij van stonden aen vertrecken. Beweent u sonden vuyl, oirspronck van u verseer, En met dees’ asschen louw zal uwe liefd’ onstreken: Oock blijschap bringhen voort, die uwen druck zal breken, En u oidmoedigh hert heffen ter hooghster eer. Blijschap die u zal doen tot inden Hemel clemmen: Daer ghy aen hooren sult al d’Inghelijcke stemmen, Loven den grooten Godt met wonderbaere vreughd. De vleughels uw’s gheloof’s wilt hier, mijn Siel, uyt-strecken, En soo van stonden aen een hooghen Hemel trecken, Verlost van alle quaet, vervult met alle deughd. Wel, buyght u dan ter aerd; ontfanght stil, en aendachtich Het waere Lichaem God’s: en door ‘tGheloove crachtich Nutt’ hier het selve g’heel, in de ghedaent van broot: En drinckt dit suyver bloed uyt zijn aeders gheschoten, En condight my daer naer met desen douw begoten, Dat ick niet vremd en ben; maer wel een huys-ghenoot. Vliedt Nieuw’s-ghesinde vliedt: want het en is gheen reden, Dat ghy de schoone vrucht deser verborghentheden, Zoudt deylen neven ons; maer schrumt daer voor, en beeft. En ghy-lier die Godt heeft met ‘toud’ Gheloof doen mercken, Nutt’ dicks dees spijs’, en dranck, om u-lien siel te stercken: Want zy dogh nievers el dan by de dese leeft. 