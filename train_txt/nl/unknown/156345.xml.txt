 GAlathea Lief waer heen Wilt my wat verbeyden, Laet u Tyter niet alleen In dees groene Weyde, Wilt met u stems soet geluydt Helpen uwen Tyters fluyt Lieffelijcke quelen En een deuntje spelen. Stouten Harder hebt doch schaem En laet los mijn kleeren, Seker u sulcks niet betaemt Wat mach u doch deeren, Dat ick uwe Lipjens root Die mijn persen totter doodt, Nu wat sal gaen kussen En mijn liefde blussen. Soud' ick blussen Tyters brant Ja 't most Tyter wesen, So soeckt Tyter dan mijn schant Tyter moet genesen Fy, fy, Tyters arch bedroch, Tyter sal u leeren noch, Dat van hem te loopen Ghy dier sult bekoopen. Tyter lief ghy kreuckt mijn doeck Waer zijn uwe sinnen, Sulcke woorden zijn geen vloeck Lief wilt mijn beminnen, Of ick u beminde al 'k Sweer ick weer minne sal, Ja ghy met u woorden Sulcks men noyt en hoorden. Meendy Lief dat Tyter sou U een pijpjen draeyen, Tyter is so stadigh trouw Als de winden waeyen, 'k Sweer u by Paus stelten hiel Ja by Junos onder-ziel, U mijn trouw te geven Nu en al mijn leven. Nu ick sie dat Tyter my Soeckt in deught en eere, Lief komt sit wat aen my zy Om dees ringh ick sweere, U te geven myne Trouw 'k Meent en sweert te zijn u Vrouw, En ick sal mijn leven U oock niet begeven. 