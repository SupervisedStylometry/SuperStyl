 Het wayt een windeken coel wten oosten, hoe lustelijc staet dat groene wout, die vogelkens singen: wie sal mi troosten? vrouwen ghepeyns is menichfout. Ic wil mi selven eens gaen vermeyden al daer die liefste te woonen plach, ende dencken om den tijt voorleden; God gheve die liefste goeden dach! Ic was een clercxken ic lach ter scholen, den rechten wech hebbe ic ghemist; schoon ionghe vrouwen doen mi dolen, weder te keeren dat dunct mi best. Dit heffe ic op, dat wil ic vaten, al om een die alder liefste mijn; drincke ic mi droncken, drinct ghi bi maten: dat u misquame dat waer mi leedt. Noch weet ick een lief ken wtvercoren, daer waer ic also gaerne bi; wat icse minne, tis al verloren, crancken troost so gheeft si mi. Al op den hoeck van deser straten, daer woont so properen meysken fijn; daer sal ick noch eenen nacht bi slapen, oft craey en salder gheen voghel zijn. Rijck God, mach ic den dach noch leven, dat si mi minde ende ic haer niet! so soude mijn herteken in vruechden leven, dat nu leyt in swaer verdriet. Nu is dit lot op mi ghevallen daer ick een cansse af wachten moet: ay lacen, ic en heb gheenen troost met allen, niet dan altijt druc ende teghenspoet. 