 Gedenct mijn siel uws scheppers krachtich, Die al wat is eerst schiep uyt niet, En door zijn woord als noch gebiet, Troost u in hem hy sal waerachtich U sijn gedachtich. Verdraegt u leet, en syt geduldigh In kommer-kans of tegenspoet. Erleght in al wat u ontmoet, Dat uwe sonden menichvuldigh, Noch meer sijn schuldigh. Mijn ziele wilt toch overwegen De schoonheydt Gods, en 't groote goet Dat hy gestadigh aen u doet. En hoe ghy sijt (voor danck) daer teghen, Tot quaet genegen. Ist wonder dan dat Gods goetheden Haer wenden van u boosheydt af, En die beloont met straf op straf? God haet de sonden, en qua zeden, En dat met reden. Nochtans al schijnt, dat hy zijn ooren Voor u verstopt, en dickwils dreyght, Soo is sijn goetheyt, eer geneyght Om u gebeden te verhooren Als tot zijn tooren. De Heer soeckt u niet te bedroeven Met ballinghschap, met kruys en noot, Met ouders, of met vrunden doot, Met achterklap van snoode boeven, Maer te beproeven. Draeght gelijckmoedigh al u spoeden, Want vanden Hemel komt ons af De bedel-nap, de Conincx staf, De rijckdom en de arremoede Yder ten goede. Laet my o Heer! niet langer swerven Met een gemoet dus ongerust, En geeft mijn ziel geen hooger lust, Als in mijn hert u te verwerven, En wel te sterven. 