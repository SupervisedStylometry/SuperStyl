 GElooft moet syn de HEERE goet, Hy leert mijn Handen strijden, Mijn Vuysten hy wel Krijgen doet Mijn Burgh in swaren Tijden, Mijn Hulp, mijn scherm, mijn schilt ter baet, Op dien ick Trou, end hy oock gaet Mijn Volck onder my dwinghen. Wat is doch (Heer) des Menschen macht Dat ghy hem acht op Aerden? Wat is des Menschen kindt gheacht, Dat ghy hem houdt in waerden? t' Is doch die Mensch als Ydelheydt, End zijn Tijdt vol Katijvicheyt, Vaert heenen als een schad'we. Heer neycht den HEmel, daelet neer Dijn Stralen schiet met schricken, Dijn Blixem end dijn groot Onweer, Verscheur die Berg' in stucken, Dijn Handt oock wt der Hoochten send' Verlost my van al mijn Elend', Vrijdt my van grooten Wat'ren. Godt van der vreemder kinder hant Ghetrouw'lijck my behoede, Haer Leer is Onnutt' Menschen Tant Haer Wercken valsch end quade. Een Nieu Liedt wil ick HEEre dy Gaen singhen op der Harpen bly, Vrolijck met Psalmen klinghen. Den Coning' ghy Victory gheeft, Helpt David dijnen knechte, Van s'Moeders sweert ghy hem verheeft, Verlost my oock te rechte, End van der Vreemder handt bevrijdt, Want hare Leer is gheen Profijt, End valsch syn hare Wercken. Haer wensch is: Och dat onse Soon', Als Planten mochten groeyen, End onse Dochters also schoon, Als fraey Palleyse bloeyen, End onse Kamer vol Proviand, (Dat geen gebreck ons coem ter Handt) Planteyt na onsen wenschen. Dat onse Schaep' end Rinder veel, Vruchtbaer by Duysend' werden, Die Ossen oock een groot Aendeel, Veel Wercks doen met Aerden, Fortuyn moet syn Al om end om, En dat gheen schaed' ons over com, Noch Claeg' op onsen Straten. Wel Salich dien (die Werelt seydt, Diens Bruydt Fortuyn wil wesen, Maer hoort daer teghen dit Bescheyt, Recht Salich is ghepresen Alleyn dat Volck, diens Godt Oprecht De Heere is, Dees Erven slecht Het Eewich Leven, Amen. 