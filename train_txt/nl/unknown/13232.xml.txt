 ALs den Heer gebooren was, Sijn gesanten vlogen rasch'. Eerst den Engel brocht de maer Op het veldt niet veer van daer: Wilt u Herderkens verkloecken Gaet de nieuwen Coninck soecken, Soecken soecken 't Kint geleyt in doecken. Sy verheften hare stem: Laet ons gaen in Bethlehem. Daer den Heer is neergedaelt Om sijn Schaepjen afgedwaelt. Hem geleyt in arme doecken Laet ons al gaen vlijtigh soecken, Soecken soecken 't Kint geleyt in doecken. Laet ons gaen, en sien het Woort Noyt in 't aerdtrijck meer gehoort; Sien het eeuwigh Woort verkort, Dat soo kleyn gebooren wort. Godt geleyt in arme doecken Laet ons al eendrachtigh soecken, Soecken soecken 't Kint geleyt in doecken. Om ons' ongehoorsaemheyt In de kribb' is hy geleyt, Sonder bedd', in 't harde stroo, Den Propheet die leert ons soo, Als wy lesen in sijn boecken; Laet ons 't lieve Kindt gaen soecken Soecken soecken 't Kint geleyt in doecken. Groot is de Barmhertigheyt Van die groote Majesteyt. Soo vernedert hem den Heer Om ons te genesen weer. Laet ons gaen, en neerstigh soecken Hem geleyt in arme doecken, Soecken soecken 't Kint geleyt in doecken. Laet ons vallen hem te voet, En aenbidden Godt soo goet. 't Is den Herder, die ons al Weer vergadert in den Stal. Laet ons door sijn' arme doecken Sijne liefd' alleen versoecken, Soecken, soecken 't Kint geleyt in doecken. 