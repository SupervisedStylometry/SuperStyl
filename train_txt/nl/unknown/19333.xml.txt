 MEnsche misdadich//vol sonden smadich Wilt gheensins wesen desperaet Christus ghenadich//wert v beradich En ghy wt gront des herten tot hem gaet Sucht ende weent voor v misdaet Godt sal vergheten v sondich fenijn Ons sonden schadich//droech hy ghestadich Compt al tot desen medecijn. Int openbaer//van elck sondaer Heeft hy veel lieuer tleuen dan die doot Coempt allegaer//tot dien outaer Daer moechdy vinden troost in alder noot Uersoeckt zijn bloedighe wonden root Dat is den troon der gracien fijn Hy is claer//ons middelaer Coempt al tot desen Medecijn. Christus verresen//ghesont maeckt desen Die tot hem coempt met een ghelooue vast Hy heuet bewesen//alsoo wy lesen Aen Centurioens knecht seer belast Christus die heeft hem aenghetast Die hy ghenas van sinen ghepijn Christus ghepresen//wilt hem ghenesen Coempt al tot desen Medecijn. O Criste almachtich//hebt lof eendrachtich Die selue ons noot tot v gracie soet Dit bleeck warachtich//ghy wert ghedachtich Den blinden gheboren daer hy stoet Hy riep tot v den schamelen bloet U godlicheyt deet ghy hem aenschijn Hy was deelachtich//in v gracie crachtich Coempt al tot desen Medecijn. Desen blinden gheboren//hiet ghy al voren Hem wasschen tot eender water gaen Daer heeft hy verloren//soo ghy moecht hooren Sijn verblintheyt daer hy mede was beuaen By desen water mach elck verstaen Sijn bloedich wonden claer als wijn Daer moechdy versmoren//v sondich toren Coempt al tot desen Medecijn. Bidt sonder vermijden//Godt tallen tijden So volchdy tvrouken van Cananeen naer Groot was haer lijden//in allen zijden Haer dochter zijnde in lyden swaer Sy riep op Christum door tghelooue eenpaer Al weygherde hy haer//een lanck termijn Alsulck bestrijden, wert haer verblijden Coempt al tot desen Medecijn. Hoort zijn oorconden//men sal die honden Niet gheuen sprack Godt der kinderen broot Dats waer beuonden//was haer vermonden Mer onder die tafelen vanden Heeren broot Die hondekens eten cruymkens ter noot O wijf groot is tghelooue dijn Dwelck heeft ontbonden//v kint van sonden Compt al tot desen medecijn. Laet ons des Heeren//lof vermeeren En singhen eewich zijn barmherticheyt Hy wilse eeren//die tot hem keeren Soo Christus selue heeft gheseyt Lof hebbe zijn goedertierenheyt Sy gaet te bouen al die wercken zijn Na Dauidts leeren//met uwen seeren Compt al tot desen Medecijn. Hy heeft zijn leuen//voor ons ghegheuen Al waer hy doot soo wie in hem betrout Wert leuendich beseuen//ons sondich sneuen Heeft hy versoent aent cruyce menichfout Al en hebdy schat//siluer, noch gout Compt tot hem hy en eyscht v niet een twijn Die hem aencleueuen//werden verheuen Compt al tot desen Medecijn. Ons sondige wichten//o God wilt verlichten Ghy hebt ons lieuer dan een moeder haer kint Helpt ons beuichten//des vyants schichten Want v licht oock ouer die sondaren schint Als ouer den goeden soomen beuint Die op v gracie diuijn Haer sinnekens stichten//sullen niet swichten Ghy zijt ons wapen ende Medecijn. 