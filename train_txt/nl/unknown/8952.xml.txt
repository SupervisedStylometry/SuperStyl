 DOen Jesus aen den Cruyce hingh Ghenaghelt daer syn lijf ontfingh Veel Wonden vol van smerten: Die seven woorden sie hy sprack Bedenckt in dijnen herten. Ten eersten sprack hy soetelijck Tot syn Vader in Hemelrijck, En badt met sulck bedinghen, Vergheeft haer want sy weten niet, Wat sy aen my volbringhen. Ten tweeden syn barmherticheyt Ghedenckt, den Moorder toegheseyt, Sprack Godt ghenadichlijcke: Ghy sult noch heden by my zijn In mynes Vaders Rijcke. Ten derden denck syn groote noot, Laet u dit woort niet zijn een spot, Wijf siet u soon te deghen, Johannes neemt dijn Moeder waer Ghy sult haer vlijtich pleghen. Nu merct welc was dat vierde woort, My dorst soo seer, dit word' ghehoort, Dat Godt riep luyd' en banghe, Nae t'menschlijck heyl en salicheyt Hem dorste met verlanghen. Ten vijfden denck syn bangicheyt Doen hy aen t'Heyl'ge Cruys wtschreyd: Myn Godt, myn Godt en Heere Waerom hebt ghy my dut gheheel Verlaten wijt en veere. Dat seste was een crachtich woort Dat mennich Sondaer noch aenhoort, Wt zijn Godlijcken monde. Nu is volbracht mijn lijden groot Wel hier tot deser stonde. Ten sevend' in die handen dijn Mijn Geest beveel ick Vader mijn Aen mijnen lesten eynde, Als mijn Siel van mijn Lichaem scheydt, V niet veer van my weynde. Wie Gods smert in eeren hoort, En steedts gedenckt dees seven woord', Wil Godt syn segen geven. Op Aerden hier door syn genaedt En voort int eewich leven. 