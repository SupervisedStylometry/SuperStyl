 'k K Sal venus verlaten, En soo achter straten, Gaen dolen tot dat ick Bacchus bin, Hy is het die ick min, Venus die met haer listen, Heeft mijn verleydt, Mijn hert en sinnen twisten, Met droevigheydt. Mercurus wil versoecken, met my in de hoecken, Tot dat dy Bacchus vind of weet, Segt mijn dan het bescheet, En wilt hem bedieden, Dat hy het verstaet, Dat ick de Liefde vliede, En Venus haet. Wegh gy valsche Vrouwe, Wegh gy ontrouwe, Met Cupido uw kleynen Soon, Ick zweer u by de go'on, Ick sal u niet minnen in eeuwigheyt, Eylaes hoe zijn mijn sinnen, Van u verleydt, Nu heb ick verlooren, Dat ick hadt gezwooren, Mijn trouw tot in der eeuwigheyt, Al door u valsch beleyt, En ongenuchten, Moest ick met spijt, Seer haestigh van haer vluchten, Vol swarigheydt. Schier alle de dagen, Doen ick niet dan klagen, Als ick bedenck mijn droeve staet, Daer ghy my nu in laet, De nachten passeeren, Oock sonder vreugt, Ghy komt mijn druck vermeeren, Met ongeneugt. Als ick nu beginne, Nu eens te versinne, De vreugden die wy met malkaer, Hadden beyde gaer, Mijn hert is vol rouwe, Ick leef in noodt, Dat doet venus ontrouwe, ick sterf de doodt. Wegh, wegh met die klachten, Vyt mijn gedachten, Wegh venus met u blinde wicht, Vlied uyt mijn gesicht, 'k Sal Bacchus offeranden, Doen soo't behoort, Tot u spijt en schanden, Van u confoort. Oorlof dan ten lesten Is Bacchus den besten, Van al de goden die daer zijn, Drinckt liever de Wijn, Die hy u komt schincken, Als in de poel, Van venus te verdrincken, Waer in 'k my voel. 