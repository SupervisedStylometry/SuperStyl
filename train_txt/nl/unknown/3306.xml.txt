 Ist dat ons liefde int recht verstant Wtwendich niet en brant, Soo bauwen wey op 'tsant: Ons licht is niet geresen, Broeyende liefd in't herte gheplant, Moet sijn an elcken cant, Niet het inwendich pant, Suver en claer bewesen. Segt elck dat hy gelooft, Lieftelik Christum het hooft, d'Arme wilt niet verfoeyen Maer recht In liefde groeyen. Christus het hooft en hebben wy niet Maer als hy van hier schiet, Ons in zijn plaetse liet, De Arme cranck en beladen: Haer by te staene is sijn ghebiet, Soo men in der schrift siet, Dus helpt haer uyt verdriet, Wilt haer met troost Versaden. Want tijt en onghemack Maeckter vele oud' en swack, Die d'arbeyt moet vermoeyen, Dus wilt In liefde groeyen. Die rijck ende machtich sijt, met spoet Doch uwen naesten voet, Met caritate soet, Helpt hem met troosts-iuwelen, Ontrect hem doch niet sijn eyghen goet, Dat ghy hebt in't behoet, Met eenen blyden moet Wilt dat mild'lick wtdeelen: En ghy arme bedacht Gheeft ook na uwe macht Ws gheloofs cracht doet bloeyen, Wilt so In liefde groeyen. Wie Christus leden cranck ende teer, Vertroost en by staet seer, Die en sal nimmermeer Comen in sijn ongonste. Want die haer gheven leenen den Heer, Die u na sijnder leer Sal loonen t uwen eer, Met sijn Hemelsche wonste: Dus tracht na dit ghewin, En leght blymoedich in, Den vreugden-stroom laet vloeyen Wilt so In liefde groeyen. Prince uyt liefde ist elck ghewaecht, Die Christum liefde draeght, Ghedooght niet datmen claecht Over u wrede seden, Weest die ghy sijt, doch niet en vertraeght, Maer met neersticheyt vraeght, Na die oud en ghedaeght, Swack sijn, en teer van leden, Den roem sonder de daet, Valsch goud is sulck chieraet, Sulcke sal God wtroeyen, Dus wilt In liefde groeyen. 