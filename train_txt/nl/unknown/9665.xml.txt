 DOchter van Sara, hoort ende verstaet, Doet aen inwendigh dat kostelijck cieraet, Eenen gheest soet, Stil en sachtmoedich, eer ghy vergaet, Als t'bloemken doet. Want een schoon Vrouwe sonder zedicheyt Dat is ghelijck een Sogh, schoon toebereyt Met een dierbaer Spanghsel van gouwe, soo Salomon seyt, Neemt dit wel waer. Want een verstandighe dochter die kan, So Syrach seyt, wel krijghen eenen Man: Maer onghemaniert Wesende, men laetse wel sitten dan, Hoe schoon verciert. Een ongheschickte dochter ongheraeckt, Haren Vader kommer, en hertseer maeckt, Dat hy beswaert Sonder veel slapens sorchvuldelijck waeckt Om haer welvaert. Eene die daer wildt is, oft oneerbaer, Den Vader en den Man, hebben van haer Schande altijt, Van beyden wort sy ghehaet eenpaer, Ghewaerschout zijt. Want die daer crijght een spijtigh wijf rebel, Een ongelijck paer Ossen gelijckt dat wel, Die vroegh en laet Tsamen moeten trecken, sonder uytstel, Tis gheenen raet. So wie dat eene crijght van sulc fatsoen, Die is als eenen, die crijght een Schorpioen, Vol van fenijn, Doch ghy jonghe spruyten des Wijngaerts groen, Meucht soo niet zijn. Een edel gade is een deughdigh Wijf, En sy wordt ghegheven tot een gherijf Hem die Godt vreest, Het zy rijck oft arm, tis zijn beklijf Van vreuchden meest. Dus ghy jonge maeghden gedenct Sara, Raguels dochter, en volghtse na, Ick hebbe pleyn Mijn Ziele (seyt sy) van alle qua Lusten noch reyn. Ick en hebbe my gehouden nemmermeer Tot lichtveerdich geselschap, o God, o Heer Tis u bekent, Maer eenen Man te nemen in u vreese seer, Gaf ick consent. Paulus tot den Corinthen beschrijft voor 'tslot Ick en hebbe vanden maegden geen gebodt Maer t'waer haer goet Alsoo te blijven, om onverhindert Godt Te dienen vroet. Iae oock om den teghenwoordigen noot, Want verdriet int vleesch, pijn en smerte groot Ghekrijghen sy, Die haer begheven tot den Echt minjoot, Die haer is vry. Maer die bevindt, niet cuysch en can zijn hier Ten ware Godt dat gave, anders dangier Is daer ontrent, Tis beter te trouwen, als int brandich vyer Lijden torment. Oorlof Princesselijcke maeghden ghy, Salicheyt wensch ick yeghelijck, en my, Nae dat hier gheen Dinck en is ter Werelt, ten gaet voorby, Noodigh is een. 