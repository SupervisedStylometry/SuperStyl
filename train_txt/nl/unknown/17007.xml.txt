 Ick wil mi gaen vertroosten in Iesus liden groot, al hevet ghestaen ten boosten, het mocht noch werden goet; al om mijn sondich leven ben ick met druck bevaen; dat wil ick gaen begeven; o Iesu, siet mi aen. Mijn suchten ende mijn kermen siet aen, ghenadich God; eylaes! wilt mijns ontfermen; al heb ick u ghebot versmaet tot menigher uren, ick wil mi beteren gaen; dit doet mijn herte trueren, o Iesu, siet mi aen. Den tijt heb ick verloren die ghi mi hebt verleent; nae u en wilde ick niet horen, in sonden was ick versteent; seer traech ben ic tot duechden, al heb ick goed vermaen; oorspronck der eewiger vruechden, o Iesu, siet mi aen. Al ben ick vol van sonden, wilt mijns ghedachtich sijn; u duecht is sonder gronden, die schulden sijn al mijn; ick kent, al yst seer spade, en wilt mi niet versmaen, aen u roep ick ghenade, o Iesu, siet mi aen. Och lacy mi, och armen, hadde ict te voren versint, soe mocht ick in uwen arme rusten als u kint; om mijn groote misdaden mocht ick mi wel verslaen; maer, vat vol alder ghenaden, o Iesu, siet mi aen. Maria, keyserinne, des sondaers toeverlaet, vercrijcht mi ws kints minne, want mi nu nauwe staet. O maghet wilt mi hooren, in mijnder noot bi staen, noch roep ick als te voren: o Iesu, siet mi aen. O heylighen alle gader staet mi in noode bi, wilt bidden God den vader, dat hi mijnder ghenadich si; mijn roepen en wil ic niet laten, mocht ick ghenade ontfaen! Noch roepe ick, macht mi baten: o Iesu, siet mi aen! 