 Die soete coele Mey, is ons ontdaen Die Bloemkens menigerley, So ghenoechelijcken staen Sy staen belaen Met den dou seer menichfout, Laet ons spanceren gaen, Al in dat groene wout Die Voghelen ionck ende out, Sy maken groot gheluyt Alsomen hier aenschout, Al in des Meys virtuyt Want louer ende cruyt, Staet seer playsant Dat wt der aerden spruyt Is in den May gheplant. Dat wter aerden spruyt Maeckt ons hier verhuecht Neemt v liefste spruyt En troostse als ghy meucht Met vrome duecht Slaet druck al vander hant Al met solaes en vruecht So is ons die Mey gheplant Slaet opten tromme Op harpen ende veelen Springt een reysken omme Om tminnen spel te spelen Seecretelijck wilt heelen So blijft ghy Venus quant Een cusken wilt om deelen So wort de mey gheplant. Laet ons die Tafel decken Cappoenkens doen braden Ypocras doen Lecken, Dat is Venus raeden Dat zijn die selfde saeden Al van een Roosen boom Nu pluckt van Venus bladen En draechter af ghenen room. Noch soecken wy practijcken Van alle dese saken Dat is te Rethorijcken Te schermen of te schaecken Bancketten te maken Al na ons eyghen appetijt Dat zijn de selfde saecken, Die Venus hier belijt 