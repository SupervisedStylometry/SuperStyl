 GHeluckigh is hy die verstaet, Wat dat het is Heer Jesum te beminnen Met hert, en sinnen: Merckt wat groote daet, Wat meer gheluck sou iemant connen wenschen, Als van joncx, eer hy come te verslensen, Gansch aen te cleven dien alder-soetsten vrint, Die ons noyt sal begheven, want hy ons soo mint, Dat hy heeft voor-ghenomen Om ons' liefde te becomen, Te worden hier ghelyck aen een onnosel kint. Heeft comen dry-en-dertigh jaer Soo minnelyck hier met den mensch hanteren, Om syn begheren Uyt te wercken daer. Voor Testament heeft hy ons comen gheven Syn heyligh vleesch, en bloedt, om by te leven Om ons te stercken als wy sullen zyn in noot: Daer uyt soo cont ghy mercken wat een liefde groot, Dat daer moest zyn inwendigh, Die met treken seer behendigh Soeckt den mensch te brengen in syns Vaders schoot. Hy wiste die peryckels al Die ons al-om ghedurigh presenteren; Is syn begheren, Dat wy in dit dal Ons sonde meyden van de creaturen Die ons hier connen van syn liefde vuren, En dat wy souden hanghen gansch aen hem alleen Met allen ons' verlanghen, en begherten reen; Dan souden wy eens proeven Hoe dat Godt de ziel can toeven Als die met synen wil sal comen over een. t Is't quaet gheselschap dat ick meyn, Het welcke wy soo neerstigh moeten vlieden, Maer alle lieden Schouwen can niet syn. Hebd' eenen mensch van goeden aerdt gevonden, Die u geen oorsaeck geven sal van sonden, Houd' hem in sulcken weerden als een grooten schat Want als ghy hier op eerden sult syn moed' en mat, Dan sal hy u verstercken Soo met woorden als met wercken. Gheluckigh is hy die soo eenen helper vat, Tot dat hy eens gheraecken can Tot dien Heer die hem sal soo verblyden, En alle lyden Soo verdryven dan; Iae allen arebeydt soo doen vergeten, Dat wy daer van niet meer en sullen weten: Daer sullen de ghenuchten wesen sonder end', Dan sullen al uw' suchten van u syn ghewend', Sult dan gheduerigh rusten, Want ghy Godt met volle lusten Ghenieten sult op een manier ons onbekent. 