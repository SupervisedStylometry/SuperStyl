 O Uleesch quaet van manieren Ghy valt my altijts rebel Qualijck can ick bestieren U torment en v ghequel Waer ick gae ghy met my gaet Mijnen wille weder staet U boos begheeren en valschen raet. Soudick altijts ghedooghen Dat ghy my voor ooghen lecht Ghy sout my doen verdrooghen Dynct v dat wesen recht Mijn ghenouchte ghy benijt Mijn steruen is v iolijt Ghy bekijft mij als ick ben verblyt. Ghy en cont niet ghevroeden Dat des weerelts lust verdwijnet En dat al huer goeden Niet en zijn dat wesen schijnt Want wat eest dan ooghen moet Lust der ooghen die verdoet Die smake van dat eewighe ghoet. Sy en zijn niet verloren Al die rijck hebben gheweest Abraham eerst al voren Was rijcke alsoomen leest Isaac en Iacob me Dauid hadde rust en vre Wie triumpheert soo Salomon de. Dat waren al figueren Uan dat toecomende was Die nv niet en wilt trueren In dees weerelt broosch als glas Met Christum lyden verdriet Die en sullen singhen niet Dat eewich ghenoechghelijck liet Machmen niet blyde wesen En Godt behaghende zijn Moeten si zijn verknesen Druck lijden swaer ghepijn Die Gods rijck sullen ontfaen Dat en can ick niet verstaen Hoe sout met de weerelt dan gaen. O vleesch met uwen ooghen Gods werck ghy niet mercken en cont Ghy moet v anders pooghen Dat sinen gheest in v woont Daer met v naect swaren noot Lyden en tormenten groot Thelsche vier en die eewighe doot. Ghy sout my wel doen rasen Met uwen droeuighen sanck Het schijnt het zijn al dwasen Die tvleesch niet en maken cranck Secht Paulus niet wilt verblien Met den blijden tallen tien Waerom en mach dan gheen vruecht geschien. Dat en moecht ghy niet trecken Tot uwen voordeel voorwaer Men mach met dwoort niet ghecken Want tis louter ende claer Blijde zijn is Gods consent Maer niet met de weerelt blent Want sulcke blyschap neempt quaden ent. Ick en can niet begrijpen Al tghene dat ghy my preeckt Als mijn ooghen zijpen Hopen dencken my ontbreect Maer als mijn herteken verhuecht Al mijn leden zijn veriuecht Ick dancke Godt dan wel van zijn duecht. Ghy en cont Godt meer dancken Alst naar uwen wille compt Ten si dat ghy die rancken Afsnijt daer ghy v af compt En dat uwen lust versterft U natuere en sin verderft Gods rijck ghy nemmermeer en verwerft. Wilt ghy my nv doen steruen Als mijn tleuen my wel lust De doot sal wel duerkeruen Mijn herte dus weest gherust Als die compt ick moeter an Steruen sal ick ymmers dan Daer en ontgaet wijf kint noch man. Steruen dat moet ghy leeren Eer de doot v ouerualt Want tis tghebot des Heeren Wee hem die daer teghen halt Swijcht snoy vleesch stinckende mes Christus die dat leuen es Sterft selue om onsen wille expres. Mach mijn claghen niet baten Soo willick rusten mijn hooft Ende mijn beroemen laten Want mijn macht vindick beroeft Tgaet met my anders dant plach Dat ick wille, ick niet en mach Dus kiese ick voor best een goet verdrach 