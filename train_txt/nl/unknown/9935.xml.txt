 O Heer ick dencke sulcker tijdt Daer wort gebeden, breedt end' wijdt, O Vader die daer zijt// in s'Hemels stede, Vwen wille ghebenedijt Gheschiede hier in 't aertsche krijt, Als in't Hemels jolijt, vol soetichede, En t'is daer altijts pays end' vrede, Och waert soo in de weerelt mede, Waer dat men reysde hier oft daer, Wat vrolijcker dinck dat het waer? Dat yegelijcken maer// Gods wil en dede Schickte hem elck nae dit ghebedt, In s'Heeren raedt, wil end' opset, Hoe lustelijck waer het// ter weerelt leven, Men en behoefde recht noch Wet, Zweert, busse, roer, noch pistolet, Trommel, trompet// oock daer beneven, Poorten, mueren hooghe verheven, Men waer niet meer ghedoodt, verdreven, Want dan, en waer Ban, noch Tyran, Wild' alle Man, in elck ghespan, Oprecht den wille van// den Heer aencleven. Maer opiny, vernuft onvroet, Is t'fundament van s'weerelts voet, So vleesch end' bloet// raet can versieren, D'welck d'ongheloove drijven doet, Op verbeurte van lijf end' goet, End' aent'ghemoet// ghewelt hantieren, Soo dat nu, door sulck misregieren, In de landen, op veel manieren, Groot jammerend' verdriet gheschiet, De oorsaeck siet, van dit bediet, Die weerelt en wil niet// Gods wille vyeren. O Prince Vorst der vreden fijn, Van des weerelts begins termijn, Nijdich fenijn// end' krijchs gheruchten Waren, en (ducht ick) sullen zijn, Tot die Menschen met vreeses pijn, Voor u aenschijn// daer henen vluchten, Maer die u nu vreesen end' duchten, Sullen dan zijn bevrijdt van suchten, End' in u soete rijcke gaen, Daer uwen wille werdt ghedaen, Eeuwich ontfaen// vreedtsame vruchten. 