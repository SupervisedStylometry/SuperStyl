 IEsus tsaert, Godlicker aert Uan God den Uader gheboren Ghy hebt met macht, weder bracht Dat langhe was verloren Door Adams val, troost was ons al Uan God den Uader ghesproken Op dat niet en wort ghewroken Onse sonde ons schult, verworstu hult Want gheenen troost en ist, daer du niet en bist Bermherticheyt te verweruen Wie dat niet en hoept in dijn ghenade Die moet doch eewelick steruen. O Iesu milt, ghy hebt ghestilt De oude vaders haer verlanghen Die iaer en dach, in wee en clach Die gheuanckenis hiel gheuanghen Wt dieper noot, riepen sy tot God Doet op des hemels poorten Doet op aen allen oorten Seynt ons dijn kint, dat van ons nimt Dese sware pijn, dwelck moet gheschien O Christus door dijne lijden Daerom dy hout, eenen Heer stout De weerelt tot eewighen tijden. Iesu fijn, dijn woort gheeft schijn Ende lichtet claer ende ghewisse Het helpt wt pijn, die arme dijn Die daer sitten in duysternisse Gheen rust noch rast, en hebben sy vast In alder menschen leeren Helpt hen dijn woort vermeeren Helpt hen doch saen, op die rechte baen En gheeft hen troost die ghy hebt verlost En de weerelt al ghemeyne Alleen in dy, Heer hopen sy Niet in haer wercken onreyne. O Iesu Christ, waer God du bist In dy en zijn gheen ghebreken Daer en is gheen man, die mach of can Dijnen lof te vollen wt ghespreken Dijn hoochste eer, wort altoos meer Dy is alleen ghegheuen Wat eewelick crijcht dat leuen Alle creatuer, o Coninck puer Alst daer toe coemt, dat mijnen mont Uerstommen sal, den doot sal moeten lijden Dan helpt doch my, dat bid ick dy Dat ick in dijn woort mach verscheyden. O Iesu goet, helpt my wt noot Seer goetelick aen allen enden Hoe gantsch ghenadelick, Heer hebdy my Wederom tot v laten wenden Wt deser noot, mijn siele die leet moort Al by die valsche Propheten Die my bedroghen hadden Op menigherley ypocrisie Op wercken ick hoepte en meynde vulck Ghenade daer door te verweruen En ick verliet dy, o Heere recht niet Mijn onweten verderuen. O Iesu weert, so dijn woort keert Uan my en hem afscheyde So coemt tot my, dat bid ick dy Op dat my niet en verleyde Der menschen leer, wort altoos meer Wie can haer list ghekennen Sy laet haer heylich noemen En ten is doch nicht, dan menschen ghedicht Alleen dijn woort, al hier na hoort Ia vry dat leuen ghewisse Dat spijse my, dat bid ick dy Ter eewelicker feesten 