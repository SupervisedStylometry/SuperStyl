 OCh leghdy nu en slaept, Mijn uytvercooren bloeme, Och leghdy nu en slaept In uwen eersten droome, Ontweckt u soete Lief Wilt voor u veynster comen, Staet op lief wilt ontfaen Den mey met zijnen bloemen. Wat ruyschet daer aen de muer Dat my mijn rust beroovet: Die my t'scheyden maeckt suer Die leyt hier op ghedoghet, In mijnen arm soo vast Wy en connens niet ontsluyten, Mijnen Beddeken heeft zijnen vollen last Plant uwen mey daer buyten. O suyverlijcke jeucht Wilt nu u rusten laten, Doet op u Veynsterken, Ende comt u lief ter spraken, Alom te vinden troost Soo ben ick hier gecomen, Staet op Lief wilt ontfaen Den Mey met zijn Bloemen. Al stondy daer tot morgen Ick en sal u niet in laten, Mijn boel leyt hier verborghen Ghy en cont my niet vermaken, Mijn herteken op u niet en past Noch op gheen spel van Luyten, Mijn Beddeken heeft zijn vollen last Plant uwen mey daer buyten. Ick sie den lichten dach Al door die wolcken dringhen, Ick sie die Bloemkens schoone Al uyt der aerden springen, Ick sie die sterren claer Die daer lichten inden Throone Staet op Lief en wilt ontfaen Den Mey met zijnen Bloemen. Waent ghy dat ick slape Nu is anders dat ick dachte Die mey hout my in wake Daer nae mijn herteken wachte Niet als inder aerden wast Roosen, Bloemen oft ander virtuyten, Mijn Beddeken heeft zijnen vollen last, Plant uwen Mey daer buyten. 