 O Vreuchdenrijc// Franeker schoon prieel, Een suyverlick// en costelick Iuweel Is in u uyt-ghelesen, Dat ick gheheel bemin: Ick meen mijn lief ghepresen, Vercooren in mijn sin. Noyt creature// sach ick soo pure, Mijn rechte Medecijn Is sy, t’allen termijn. Spijse noch dranc// can my vermaken niet. Der snaren clanck// ick nu gheheelijck vliet. Haer sangh en eerbaer wesen: Haer Amoreus ghelaet, Moghen alleen ghenesen Mijn herte disperaet. Van rouw ick sterve// moet ick haer derve, Onder des Hemels Troon Spant sy int hert de croon. Venus is schoon// boven Pallas geacht, Stont sy ten thoon// sy zouden zijn veracht: Want vray en net van leden Is mijn liefken serteyn, Curagieus int treden, Ghelijck Diana reyn. Soo menich reise// ick om haer peyse Verandert my mijn bloet, Al door der liefden gloet. Waer ic een Heer// hebbende Cresi schat. k’Soud’ even seer// dat reyn maeghdelick vat Eeren, sonder ophouwen: Want sy my helpen mach, Die ben in doots benouwen, En suchten nacht en dach. Naer haer soo trachten// al mijn ghedachten. Ick lijd verdriet en pijn, Dat ick van haer moet zijn. Prince, sy is// mijn gheneuchten Iolijs, Ick segh ghewis// mijn aertsche paradijs. Och mocht ick troost verwerven! Soo soud’ mijn smert en pijn Versoeten, als Conserven, In al soo cort termijn. Om haer alleyne// sucht ick serteyne. Naest Godt ick haer begeer, In deught en rechter eer. 