 EEr Cupido met zijn banden, My knopt aen de Min: Eer Cupido met zijn branden, Quelde mijnen sin: Soo was ick in vreuchden, Al dinck my verheuchden, Ick dacht om gheen claghen Noch om gheen ongheval, Ick wist van gheen lijden: Om ghequel te mijden, Reed ick wt jaghen In Bosch, in Berch, en Dal. Want ick had alleen te sorghen, Hoe ick van mijn hals Soude keeren, nu of morghen, De vierich Liefde vals: Want wy jonghe ghesellen Souden sonder quellen, So wy niet en Minden, Verslijten al ons tijdt. Maer de Liefd Moordadich, Soeckt noch even schadich, Hoe hy sal verslinden, Die van Liefde zijn bevrijdt. Maer ick sie dat niet ghedeurich Hier op aerden is, k’Was eerst bly, nu ben ick treurich, Niet is hier ghewis: Want mijn blyde sinnen Waren vry van minnen: Nu is heel vol branden Mijn binnenst Inghewant. k’Was te vooren lustich, Nu ben ick onrustich, Door de stercke banden Des Liefds die my vermant. Ghelijckt t’Friesen gaet castijden, t’Riedt, dat wast te licht: Alsoo brenght ons oock in lijden d’Liefde met zijn schicht. En ghelijck d’Oude menschen Teghen d’jonghers wenschen, Meest al zijn int herte Met giericheyt bevaen: Soo de jonghe ghesellen Comt de Liefde quellen, En doet door zijn smerte Haer heel te niete gaen. Ick bidt u Princes vriendinne Slaet mijn reden acht, Want door een vierighe minne Wordt mijn hert vercracht: Want mijn treurich claghen Spruyt wt mishaghen: Mijn Pijn wt begeeren, t’Begeeren wt de min, En de min comt spruyten Wt alle de Conduyten, Van u deught en eere, En van u reynen sin. 