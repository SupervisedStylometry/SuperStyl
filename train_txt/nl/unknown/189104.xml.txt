 Als men aent reyn eersame, Lichame, Christi net, Wil wesen ten betame, Een aenghename ledt, Het is al eerst van noode, Van doode wercken men moet Doen boet, dan van den broode Crijcht men, en smake goet. Gods woort seer goet van smaken Can maken fraey ghesont, De ziel in alle saken De spraken uyt Gods mont En condt ghy niet verwerven, Sterven, de sonde vry, Moet ghy u lusten derven, Doen dat Gods wille zy. God wil dat elck hem wende Wt blende wegen glat, Op dat elck met amende Kende de waerheyt plat, En dat elck generalich Salich soude zijn, want Hy sandt ons principalich Daerom sijn liefste pant. Tlief pant sijnen Soon eenich In t'weenich dal hier quam, Als een dienstknecht vercleenich Dit reenich suyver lam Dat nam swerelts misdaden, Geladen op hem getast: Gheen last en mach ons schaden Ghelooven wy hem vast. Int gheloove verstijven Beclijven moetmen eest Christi woorden blijven Drijven sal dan Gods geest Maer waermen vreest t'berenschen Der menschen wanckelbaer Volcomen nae Gods wenschen En is gheen liefde daer. Maer daer die liefd opspruyten Met haer virtuyten, sal, Daer moet die vreese buyten Besluyten wat God beval Can liefde al, te gader Den Vader, die liefde is, Door Christum ons ontlader Gheopenbaert ghewis. Die liefde is wel te prijsen, Bewijsen moetmen haer Met werck in verjolijsen Doen rijsen vyerich claer Maer die de liefde falen Die dwalen ongestilt God wilt, dat wy betalen. Sijn groote liefde milt. Liefde moetmen besteden In vrede soot behoort In Gods gehoorsaem leden Die treden na sijn woort En voort aen yeghelijcken Dat blijcken mach daer by Dat wy, sonder afwijcken Zijn broederen Christi. Christen broeders wilt bouwen Door sGeests bedouwen schoon Werpt niet wech u betrouwen, Aenschouwen wilt den loon, Die croon, wert u ghegheven Becleven, sal Gods knecht Den rechtveerdigen leven Sijns gheloofs so schrift seght. Die schrift segt goederhandich, So wie vailiandich, hier, Blijft tot den endt volstandich, Brandich, in liefden vier, Sal schier ghegheven wesen, Tghepresen, salich lot, Voort slot, vrienden mits desen Blijft al bevolen God. 