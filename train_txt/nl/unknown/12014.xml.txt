 U Godt, zy loff voor de weldaden Die ghy aen ons bewesen hebt altijdt. En dat ghy nu ons disch beladen Hebt met het geen dat ons tot voetsel dijt, En door ghenade hebt ons ziel bevrijt Van al het quade, dat u teghenstrijt: En dat gh' ons gunstigh zijt. Laet dese kost ons doch verstrecken Tot voetsel dat ons lichaem hout ghesont Op dat wy fris ons selfs verwecken Tot dienst van u; en dat wy 't aller stont U moghen vreesen, en oock gheven eer En alsoo wesen, als ghy wilt, o! Heer, In u volmaeckte leer. Wilt nimmermeer o! Godt toelaten Dat wy door hoop van 't weereltlijcke goet Afwijcken souden van deuchts-straten: Of in het Aertsch sou steecken ons ghemoet. Gun dat ons ooghen en ons hert en sin Sijn opghetooghen met een stercke min. Tot heyligheyts ghewin. Wilt ons in goe ghesontheyt sparen. Wilt voor het gheen ons ziel en lichaem schaet Ghestadigh lijff en ziel bewaren. Sy ons altijt een stercke toeverlaet. Wilt in oge wercken en ghehoorsaemheyt En lieffd' ons stercken en verdraegsaemheyt Gheeff ons ghenoeghsaemheydt. Wilt met u gunst noyt van ons wijcken. Heft over ons u soet ghesicht in noot. Wilt met u Gheest ons hert verrijcken: Streckt ons in 't goet tot aen de bleecke doot. Gun, dat wy sterven in oprechtigheyt, En namaels erven door u goedigheyt Belooffde saligheyt. 