 Verstroyde pelgrims uyt vele steden, Als ledekens Christi, Die gehoorsamelijck zijn getreden, Int cleyn schipken Petri: daer zijt ghy worden vry, En genadich ontsleghen, van Gods toornighe bloet, soeckt gheen cromme zijt weghen, maer nu voortaen ter deghen, u pelgrimagie doet. Diet pelgrimagie hebt aengenomen, nat nieuw Ierusalem, als een vercierde bruyt (met den vromen) hoort dijn bruydegoms stem, En wijck geensins van hem: maer schaepkens goedertiere Volcht den goet herder na, Al ist schip in dangiere, Peynst dat wqy met den vyere, Dienen ghepurgeert claer. Aent vyers purgeeren in allen hoecken En verwondert u niet, Ghelijck oft u door sulcx besoecken, Wat nieuwe ware geschiet, Maer so Petrus bediedt, T'lijden Christo verduldich, Wilt hier deelachtich zijn, Al stormet menichvuldich, Ghelijck Pelgrims zijn schuldich Vreest gheen rijcklijck ghepijn. Het tijtlijck ghepijn sal overvloedich, T'schipken bestormen wel, Maer men moet niet draeyen wanckelmoedich, Met alle winden fel, Maer na sHeeren bevel, Altijt recht deure varen, Sonder yet omme sien, Al rijsender zeebaren, Seyl, mast wilt wel bewaren, En het roer boven dien, Het roer der tonghen Christelijc bedwinghen Doet t'schipken, voordeel groot, Dus wilt uwe woorden niet fout bespringen Op dat ghy weet ter noot, Hoe ghy sonder aenstoot, Antwoordet vroech en spade, Alsoot nutst dient ghedaen, Die anders tsijnder schade, Met vleys bloet gaet te rade, Mach gheen Christen bestaen. Die niet en is met Christo eendrachtich, Teghen hem so is die, En wie niet vergadert met hem waerachtich Die verstroyt als partye, Dus Christi compangie, Wilt Noachs daet doorgronden, Wien d'arcke heeft bevrijt, maer die daer buyten stonden, Heeft de suntvloet verslonden. so Genesis belijt. Dus alle die zijt na Gods raet getrouwe Wt Sodoma ghescheen, Wilt geensins slachten Loths huysvrouwe Die verkeert is onreen, In een harden soutsteen, D'Israelijten mede, Verlost uyt Pharaos handt, Om d'onghehoorzaemhede, Bleven buyten die stede, Van het beloofde landt. Aen dees figueren vol gheests virtuyten, Elck hem spieghelen mach, Die met het schipken zijn, die staen buyten, Dit is claer als den dach, Hierom sonder verdrach, (Die willen salich wesen als t'oordeel openbaert) treckt int schipken gepresen, Van den sontvloet by desen, Sult ghy worden bewaert. Int schipken Petri Gods gemeente, wert bewaert wijf en man, die als vleesch, been van Christi ghebeente, Tschipkens last nemen an, ende den sontvloet can, den genen niet zijn schalich, wiens daedt Christelijck blijckt, dus broeders generalich, Wilt ghy lien werden salich, Wt tschipken niet en wijckt. Wijckt niet ter rechter noch ter slincker zijdt dan waert recht henen voort dat ghy niet met die vermaledijde, in den sontvloet versmoort, dus wandelt soot behoort, en poocht een volck te zijne, dat God van herten meent, acht niet op 't vervolchs pijne, noch doe tschipken ten fijne, Zee stormich wert vercleent. Tschipken Petri moet veel stormen lijden, van menighen vyant, Doorsteken van doornen aen allen zijden, vand sonne sweet verbrant, Ia al swerelts samblant, en een zee der ellenden Voor t'schipken Petri hier, Wolven, leyders der blenden, Willen dit aschipken schenden, En brenghen in dangier. Hierom siet wel toe die zijn gheseten Int schipken Petri cleyn, Want daer zijn veel valsche Propheten Binnen des werelts pleyn, Secte makers onreyn, Lasteraers te verachten, Christi vercoren bruyt, Dus elck wil hem wel wachten, Voor des roovers vercrachten, So ons Paulus waerschuyt. Sielroovers die t'schipken wilden breken Als Hymineus boos, En Philotus t'gheloof afgheweken, Oft Hermogenes loos, En ander die altoos: T'schpken Petri bevechten, Seer vleeschelijck gesint, Sulck afvallighe knechten, Sal de Heere wel rechten, Als sijn oordeel begint. Die t'schipken Petri twistich beroeren Onder een schijn bedeckt, En valsche leere willen invoeren, Of vleeschelijck zijn bevleckt, Sulck volck als imperfeckt, Mach t'schipken niet verdraghen, Want tis al deesem suer, Dus na Pauli ghewaghen, T'suer deech moetmen uytvaghen, Om worden een deech puer. Aldus wat stormen t'schipken aenwayen Dies niet moedeloos leeft Maer steeckt t'vendel uyt en latet blaeyen, Gods woort te kennen gheeft, En vreest, verschrickt, noch beest, Gheensins voor u vyanden, Zijnde een groot ghetal, Door Gods crachtighe handen, Tot zijnder tijt ter schanden, Sullen noch comen al, Hoe t'schipken van vyanden onreyne Hier lijdt stormich ghewelt, Hebt goeden moet ghy hoopken cleyne, V haeyren zijn ghetelt, Niet een werter ghevelt, Sonder des Heeren wille, Dus vreest gheen stormen fel Maer zijt vry van gheschille, Lijdt strijdt en swijcht al stille, God salt wreken wel. Gheeft hem de wrake om u verstercken Die alle herten kent, Op den voleynder Iesum wilt mercken, T'gheloofs hertoghe jent, Die op dit fondament, Tot in den eyndt vast blijven, Werden los van verdriet, Al soumen u ontlieven, Broeders laet u doch drijven, Wt t'schipken Petri niet, Wat van t'schip Petri meer is te seggen D'welck lijdt menich tempeest. Dat mach een yeghelijck overlegghen, Met d'salve van Gods gheest, Die God van herten vreest Mach hier uyt eenseels leeren, Datmen niet dienen en can, Twee contrarie Heeren Oft d'een salmen blameeren, En d'ander hanghen an, Die God int dienen boven al beminnen, En Mammon hebt versaeckt, Laet u licht lichten buyten en binnen, En versamelinghe maeckt, Te meer dat den dach naeckt, Vermaen, straft, dreycht eenpaerlijck, Het zy tijt of ontijt, Houdt u antwoort eerbaerlijck, En thoont metter daet claerlijck, Dat ghy Gods kinders zijt. Ist dat ghy hem aenroept tot eenen Vader, Die gheen persoon neemt merck, Maer oordeelt oprecht als wijs berader, Na eens yeghelijcks werck, V wandelinghe sterck, Den tijt dijns pelgrimagie, Met vreesen overbrengt, En in s'werelts bosschagie, Als pelgrims met coragie, Des vleesche lusten bedwingt. Als vreemde Pelgrims laet u vermanen. Met Petri woorden vroet, Dat ghy in dees zee (het dal der tranen) Een wandelinghe goet, Onder d'Heydenen doet, Op dat die u verknijsen, En maken groot gheclach, V goey wercken sien rijsen, En de God moghen prijsen, In den beproefden dach. O ghy Pelgrims na Petri sentency, Wandelt also t'betaemt, En hebt een goede consciency, Dat sy worden beschaemt, Die u hebben gheblaemt, Vant converseren weerdich, In Christo Iesu fijn, Acht niet dien spot lichtveerdich, Maer blijft int goet volheerdich, So sult ghy salich zijn. Om die salicheyt ist ons te doene, Door Christi doot ghewrocht, Waer na alle de Propheten coene, Neerstich hebben ghesocht, Dus broeders wel bedocht, Wilt schrift broken noch vonden, Maer leeft na Gods ghebodt, Elck wil sonder vercouden, Hem int schip Petri houden, Oorlof hier mede een slot. 