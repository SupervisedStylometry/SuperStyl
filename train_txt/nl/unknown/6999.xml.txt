 EN begrijpt mi tot gheē stondē Van mijn zõden In dynen toren ô Heer': Noch wild my oock niet castyen Noch doen lyen In dijn groote gramschap meer. Want dijn pylen my deurdringhen En ombringhen: Oock heeft my dijn hand gheraect: In mijn vleesch is niet gh'eels bleuen Hier beneuen Deur dijn dreeghen alst my naect. In mijn beenders en is ooc mede Rust of vrede Deur mijn quaed zeer dick ghetast: Mijn zonden my ouerterden Ende werden Een pack van te zwaeren last. Mijn wonden stijncken en rotten Deur mijn verzotten, En ic buughe my zeer crom, En wandel zo in die pijnen Veel termijnen Med droufuen ghelaet hier om. Mijn inghewant is verstoruen Gheel bedoruen Niet gheels is an my voorwaer: Ic ben al te zeer ghesmeten En verbeten Ic huul' deur sherten mesbaer. O Heer' al dat ic arm' mensche Aldus wensche Is u wel kendelic nu, Ooc al mijn weenens gheruchten Ende suchten Is niet verborghen voor u. Mijn herte heeft bouen maeten, En verlaeten Heeft my mijn cracht en virtuut: Zelfs d'licht van mijnen ooghen (Moet ic'dooghen) Is my vergaen, en gheel wt. Van verren stonden en zaeghen Vrienden maeghen Schuuden mijn wonde en torment, Die my bestonden ten naesten (Als med aesten) Vloden al van myten hend'. Maer die mijn zielle versoucken An all' houcken Hanghen my streck ende slagh, Die my quaed willen anrichten Valscheit stichten En spreken quaed allen dagh. Maer ic slachte hier gheel de dooue Gheen ghelooue Gheue ic haer zaecken onvroed: Ben by den stommen gheleken Die om spreken Synen mond niet open doed. Ic ben als een creature Op dees hure Die niet en hoort noch begrijpt, In wiens mond es gheen wee'r spraecke In de zaecke Die hem nochtans zeere nijpt. VVant ic stell' (int sarucx benauwen) Mijn betrauwen Op dy Heer' en altijd zal: En ghy zuld (weet ic te voren) My verhoren O mijn God Heere en mijn al! VVant ic zeyde ic wil' swijghen Soo en krijghen Zi gheen vrueghd med my als noch Die teghen my haer op blasen Ende rasen Als mynen voet wanckelt toch. Ic ben ghemaect tot verdriete Ic gheniete Druck die voor my staed zeer langh: VVant ic beken' mijn mesdaden Om mijn quaden Ben ic in sorghens bedwangh. Ooc leuen ende verstercken Machmen mercken Alle mijn vianden zeer: En die my nijdich bevechten (VVel t'onrechten) Vermenighen lancxom meer. Die ic weldede my loonen En betoonen Quaed ende viandscap snood, Om dat ic volghe voor tbeste Tot int leste Dat voor dy is goed en groot. Heere God wilt my niet laeten Als verwaeten, En vervremt u niet van my, Helpt my, en die dijns behoeuen Zonder toeuen O Heer' mijns zalicheyts vry. 