 Och heere Godt al mijn ghepeysen Doen my soo veel beroerten aen; Sy doen my becommert staen Hoe ick mijnen wech sal reysen Die hier resteert te doen van mijn In deze wereltsche woestijn. K'heb wel ghegaen in mijn beghinnen Doen ick u nam voor een voorbeeldt; Maer het heeft my hier verbeeldt K'heb' aensien den wegh der sinnen, Doen is ghedaelt in mijn ghedacht Dat hy my corter tot u bracht. Desen wech ben ick in gheganghen Door bosch passaigen, en door velt, Maer als nu staen ick verstelt Eenen dool-hoof compt my pranghen Waer van ick niet en weet den keer D'welck my aendoet druck ende seer. Hoe dat ick door naturen leeren Ingae den dool-hof menich-fout, Ick en word' niet voort ghestout; K'blyve altijdt in't selve keeren, Als ick u haest meen by te syn, K'vinde my verre, van u aenschijn. Soo dat ick sie, dat alle weghen Niet recht en gaen tot u voorwaer: Dat wordt ick nu wel ghewaer, Men mach niet volghen t'gheneghen Dat hier uyt ons nature spruyt Want t'bringht ons op den doolhof wt. Lof dan o Godt sonder verbeyden Helpt my uyt desen doolhof nu, Mijn hulp' moet commen van u: Wilt my toch hier uyt gheleyden Worpt my van boven eenen draet Waer me mijn hert recht tot u gaet. 