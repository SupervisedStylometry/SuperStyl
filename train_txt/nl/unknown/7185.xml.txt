 Israel die dleuen groot en cleyne Vrijmoedich int perikel hebt gheleyt Looft Godt den heere nv int gemeyne Ghebenedijt sijn maiesteyt. O heere als ghij door Seir sijt ghetogen En door Edom dat roode sandt Die hemels douden en die wolcken vlogen Vol waters, deerde beefden aen elcken cant Die vroomheyt was wt Israel verloren Als Debora es cloeck op gestaen Nieuwe vendelen heeft Godt vercoren En svyants poorten wech ghedaen. Schilden, hellems, swerden en speren En waren in Godts legher niet ghesien Es Godt met ons wie can ons deren Onsen vyant die moet voor ons vlien Die Coninghen sijn ghecomen om strijden Met den benden slands van Chanaan Wat batet sij en sullen niet verblijen Met ghelt oft roof wat hebben sij dan Wt den hemel es daer teghen geuochten Met den sterren in haren loop gestelt Die daer stonden in slachordens gevlochten En dreuen Sijsaram wt tvelt. Ghebenedijt bouen allen vrouwen En groot geacht sijt ghij Iahel Die met den naghel sonder flouwen Bringt Sisaram in sdoots gequel. Prince dus sullen sij alle varen Godts vyanden seer fel en quaet Godts vrinden sullen naemaels openbaeren Als die son in den daegeraet. 