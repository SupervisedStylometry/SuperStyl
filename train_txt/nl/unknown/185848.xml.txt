 Den lustelijcken Mey Christus playsant Vol aller deuchden groene, Is door den heylighen Geest als nu gheplant In alle vyerighe tonghen coene Die tot desen Meyboom schrijdt, Wort van alle sonden quijt, Sijn deucht ende al zijn leven Wil hem Christus minnelijck gheven. Het vriesen, het sneeuwen is nv ghedaen, Den winter en mach ons niet dwinghen, Die wet des ouden Testament is al vergaen Die liefde moet al volbringhen, Die vast aen Christus liefde cleeft, Ende lief sijnen Broeder heeft Als hem selven, nae Paulus leeren, Hy volbrenght die Wet des Heeren. Die voghelkens singen op dat groene hout, Soo vrolijck onbedwonghen, Dat zijn die Enghelkens menichfout, Ende alle gheloovighe tonghen, Dese singhen gloria fijn, Moet Christo in de Hemelen zijn, Pays mannen ende vrouwen Die op zijn woort betrouwen. Dese Meyboom Christus jeuchdelijck bloeyt Met deuchden menigherhande Hy heeft ons met dauwe besproeyt Sijn vloet tot eenen onderpande, Comt alle die belast zijn, ende slaeft, Tot my, seyt hy, ghy wort ghelaeft Ick sal u ontlaeyen van sonden, Mijn iock is licht bevonden. Sijn Godlijck woordt is een ghebloeyet Rijs Daer op wy moeten beeten, T’welck is besegelt, nae Gods advijs Met Christus bloedich sweeten Hy heeft den helschen vyant groot, Die zonde ende die eeuwighe doot, Verwonnen t’allen daghen, Ende alle onsen last ghedraghen. Comt ter fonteyne, die soo overvloedich staet, Wilt van den water drincken, Het welck tot in dta eeuwich leven gaet Christus wilt ons minlijck schincken, Want daer vloeyt uyt Christus buyck Levende water tot ons ghebruyck, Den heyligen Gheest eersame Schenct hy om niet, t’onser vrame. Ghelooft die Meyboom victorieus, Die ons Godt schanck uyt minnen, Wt den geslachte Iuda coragieus, Een Leeu niet om te verwinnen, Christus die eeuwighe Mey Die maeckt alle herten bley Mit synen Gheeste ieuchdich, Die hem versoecken vreuchdich O Prince Iesus, Meyboom ghebenedijt Soos eer soet van roken, Ontfanghet ons in u armkens wijt Aent Cruyce voor ons ontbloken, Ghy zijt onsen troost ende al ons vreucht, Alleenlijck by uwer deucht Soo worden wy deelachtich In ws Vaders rijck warachtich. 