 GHeloove, hope, liefde groot, Blijven nae Schrifts oorconden, Maer door ghebreken vinde ick my bloot, Dat moet ick Gode vermonden, Met alle die fijn Ghesont zijn in t’Geloove, en lijdtsaem zijn. Met Daniel soo biechte ick my En bekenne mijne zonden, O Godt, wilt my behouden vry Door Christum t’allen stonden, Met alle die fijn Ghesont zijn in t’Geloove, en lijdtsaem zijn. Godt my met gherechticheyt cleyt, Op dat ick niet verwesen. Zy, met den knecht die sonder bescheyt Quam ter maeltijdt ghepresen, Met alle die fijn Ghesont zijn in t’Geloove, en lijdtsaem zijn. Voor ongheloove my bewaert En eyghen wijsheyt schadich, Met uwen Gheest laet my ghepaert, Om u te volghen weldadich, Met alle die fijn Ghesont zijn in t’Geloove, en lijdtsaem zijn. Met die haer stooten aen het Woort Laet my niet zijn bevonden, Dat ick u deuchden met accoort Vercondighe t’allen stonden Met alle die fijn Ghesont zijn in t’Geloove, en lijdtsaem zijn. Behout my Godt by uwen Outaer Int huys uwes uytvercoren, Dat ick niet en wijcke van u woort claer, Maer tot den Gheloove behoore, Met alle die fijn Ghesont zijn in t’Geloove, en lijdtsaem zijn. Och Godt gheeft my een hope reyn, End’ een deuchdelijck leven, Dat werdt van u gheloont certeyn Die haer tot u begheven, Met alle die fijn Ghesont zijn in t’Geloove, en lijdtsaem zijn. Stort in my Godt u liefde goet Door uwen Gheest ghepresen, Alsdan sal my de hope soet Niet beschaemt laten wesen, Met alle die fijn Ghesont zijn in t’Geloove, en lijdtsaem zijn. Laet my niet treuren sonder voorspoet Met den Godtloosen volcke, Die geen hope en hebben vroet T’openbaren in de wolcke, Met alle die fijn Ghesont zijn in t’Geloove, en lijdtsaem zijn. V lief te hebben uyt alle mijn cracht, Godt ghy eenighe Heere Sterckt my, dat ick dach ende nacht V alleen diene end’ eere, Met alle die fijn Ghesont zijn in t’Geloove, en lijdtsaem zijn. Een bernende liefde met der daet Laet elcken van my spooren, Als die uyt onverganckelijck zaet Wederom ben ghebooren, Met alle die fijn Ghesont zijn in t’Geloove, en lijdtsaem zijn. De liefde den naesten geen quaet en doen Maer vervult Wet en Propheten, Alle die u lief hebben vroet Openbaert ghy uwe secreten, Met alle die fijn Ghesont zijn in t’Geloove, en lijdtsaem zijn. Godt schept in my een herte reyn, Laet u Gheest by my blijven, Dat Gheloove, Hope certeyn, En liefde my beclijven, Met alle die fijn Ghesont zijn in t’Geloove, en lijdtsaem zijn. 