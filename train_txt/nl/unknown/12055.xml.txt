 EEn Seraphinsche tonghe My nu wel dient voorwaer, Een kele die wel songhe Met soete stemme klaer, Om t’kindeken soo kleene, Gheboren soomen siet Van eener maghet reene, Te louen met een liedt. Sijn twee bruyn ooghkens schoone, En sijn mondeken root, Sijn ledekens idoone, Sijn handekens minioot, Die tooghen ons de wegehen Die wy moeten ingaen: Op dat wy al den seghen Van hem moghen ontfaen. Sijn lief aenschijn ghepresen, Sijn graci’ aldermeest In sijn kinderlijck wesen, Verheucht my inden gheest: En soo ick wel aenschauwe, Hy is gheheel ghelijck Sijn moeder onse Vrauwe, In goe manieren rijck. Ghe-eert zy dan de moeder Nu en t’allen termijn, Die ‘tkint onsen behoeder Ghebaert heeft sonder pijn: Glori’ zy Godt ghegheuen, Den menschen peys al hier Die op der aerden leuen Van wille goedertier. O Iesu soeten naeme, Ons troost, ons toeuerlaet, Ons verlosser bequaeme, Aenmerckt ons simpel daet: Wilt door v liefd’ aenveerden Ons herte voor present: Al zijn wy kleen van weerden, O Heer’ tis v bekent. 