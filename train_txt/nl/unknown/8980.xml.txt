 BEDenckt O Mensch die groot Ghenaed', Die Godt wel bewijsen gaet, Ons Armen hier op Aerden. Want door de Sond' die Eewig' Doot Ons Menschen all' Ghevangen had, Niemant const Salich waerden, Ong'naed is op ons al gheerfft, Hert, Moet end sinn' is heel verderfft, Wat van t'Vleesch wort gheboren, Heeft Onghenaed' end all' Verdriet, Hier helpt gheen Vrije Wille niet, Het is met ons verloren. Sulck Elend' Godt niet lijden kond', Heeft daerom synen Soon ghesandt, End Mensche laten weerden, Voor ons sou Lijden hy den Doot, Ons helpen wt der Sonden Noot End den Verderver keeren, Dat heeft Christus oock trouw' ghedaen, Leert ons den Wech des Levens gaen, Door syn Heylsamen Woorde, Daer in hy Leert ons Boete doen, Ghelooven dat hy GOdes Soon, Verstoort der Hellen Poorte. Dat dees Gelooff mach syn ghewis, Dies ons van GOdt verordent is Die Salichmaeckend' Doope, Aldaer wy worden Nieuw' gheboor'n Ten Rijcke GOdes Wtvercoor'n, Om Sathan te ontloopen, Wie gheloovet end Ghedoopet is Wort Salich seydt de HEEre Christ, Dien Troost sult ghy wel mercken, Om in Aenvechting' end in Noot, Dy teghen Sond' end Eewighen doot Met sulcken Woord' te stercken. End als wy door ons swackheydt groot, V allen in Sond' end sulcken Noot, Dat wy Cleynmoedich weerden, Als oft die Doop nu sy vergaen, End GOds Verbondt te niet ghedaen, So heeft Christus op Aerden, Verordent syne Dienaer weerd', Om (wie Boetveerdich dat begeert) Die Sonde te vergheven, Wat ghy binden, sal bonden zijn, Wat ghy Oploost, sal Loeset zijn, Dat Woort wilt mercken Even. Noch ordent Christus ons so Ient, Dat Nieuw' end Salich Testament, Door syn Woort hooch verheven, Seghent dat Broodt, bekent so plaen, Dat is mijn Lichaem, Eet daer van, T'wort al voor u ghegheven. Daer nae gheeft, hy den Kelck so voort, Seydt: Drinckt daer wt al op mijn Woort, Het is mijn Bloedt wel Reyne, Des Nieuwen Testamentes goet, Dat uwe Sond' Affwasschen doet, So Hartlijck ick u meyne. Daerom ghy Menschen zijt bedacht End dese Weldaet niet veracht, Danckt Godt van Herten gronde, Dat JEsus Christus onse HEER, Die Sacrament end reyne Leer, Ten Raedt gheeft teghen Sonde, Om ons daer meed' te helpen gaer, Teghen den Doot end all' beswaer, Dat ons mocht Eewich schaden. Ghelooft ghy nu den Woorde zijn, End bouw't op syn Ghenade fijn, So is der saeck gheraden. 