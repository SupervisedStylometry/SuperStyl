 MEnsch waerom oordeelt ghy, veracht en schelt, Hier uwen broeder met seer schimpich blamen, Denct dat wy namaels sullen al te samen, Voor Christi rechterstoel eens zijn ghestelt, Als schrift vermelt. Ick leue seyt de Heer, die eewich leeft, Voor my buycht alle knie tot allen tijden, En alle tonghe sal den Heer belijden, 12 Past dat ghy van thgeen dat ghy hier bedreeft Rekenschap gheeft. Laet ons den anderen cleyne noch groot, Niet meer hier oordeelen, dan nv zijn broeder, Maer oordeelt lieuer, het welck uwen broeder Gheen oorsaeck gheeft tot valle oft aenstoot, Helpt hem in noot. Ick weet in Jesu Christo wel certeyn, Datter als nv ter tijt en can door desen Hier in hem seluen niet onreyns meer wesen, Dan den ghenen die sulcx hier meynt alleyn, Dien ist onreyn. In uwe spijs een broeder droefheyt doet, Ghy hebt gheen liefd', dus wilt hem niet verdoruen, Met v spijs daer Christus voor is ghestoruen: 16 Op dat oock voor den laster sy behoet Ons schat en goet. VVant Godes Conincrijck in dit foreest En is in spijse noch in dranck gheleghen, Maer tot rechtvaerdicheyt te zijn gheneghen, Vred' en blijschap door den heylighen Gheest, Dits van het meest. VVie hier in Christo dient die is verlicht, Aengenaem voor God, hy behaecht den menschen. 19 Soect dan tgeen dat tot vrede dient, wilt wenschen Daer ghy hier onder een wort door ghesticht, Schout valsch ghedicht. Om spijs verderft Gods werc niet, ouerdinct Dat al reyn is: maer aenstoot dient verbeten: Want het waer beter hier gheen vleesch te eten, 21 Oft yet anders, oft datmen oock wijn drinct, Ist saeck dat crinct. Hebt ghy tgheloof by v seluen hebt dat Voor Gode: nochtans wilt niet te seer roemen: Salich zijnse die hen selfs niet verdoemen In tghene dat van hen wort aen gheuat Door tsgheloofs schat. Maer die daer twijfelt, en mijt het tsgheests cracht Is veroordeelt, dees spijs die valt hem sure, Want hy eet niet wt den ghelooue pure: 24 En al wat wt tgheloof niet wort volbracht Wort sond' gheacht. 