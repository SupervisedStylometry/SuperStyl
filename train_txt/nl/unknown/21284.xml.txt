 AL mijn ghepeynsen doen my so wee God moet ic clagen mijn swaer verdriet Als die baren van de wilde zee Gods volck men nv oueruallen siet O God al tlijden dat ons gheschiet Gheeft cracht dat wijt moghen verdraghen Ca√Øn Abel neerstelick bespiet Om doot slaen sonder versaghen. Ismael Isaac verdruct en quelt Hy en mach niet leuen met vreden Abimelech wort Rechter ghestelt Een bastaert vol van quade seden Die van Sichem gheuen hem accoort Ghelt wten tempel sonder toeuen Sijn broeders op eenen steen hy vermoort Daer toe huerende loose boeuen. Om dat Iacob soect dat beste lot Coopende die eerste gheboorte Uan zijnen broeder Esau seer sot Die versteken is met zijn soorte Uan tghebenedijen zijns vaders soet Dwelck als hijt niet en can ontfanghen Iacob veruolcht hy rasch metter spoet Om dooden hem staet zijn verlanghen. Pharaos schincker wt den kercker gaet Maer Ioseph moet gheuanghen blijuen Los wort ghelaten Barrabas quaet Maer Christum die moetmen ontlijuen Hoereerders, dronckaerts zijn sonder noot Al spreken sy van de Schriftuere Maer die Gods woort wil beleuen bloot Die en gheeftmen vrede niet een vre. Pharao de kinderen Gods benijt Om dat sy wassen en vermeeren Al dat manlick is doet hy door spijt Dooden van zijn knapen en heeren Herodes coemt oock seer stout int velt En soect te dooden met practijcke Christum daer toe doet hy groot gewelt Ureesende tverlies van zijnen rijcke. Om dat Caleb en Iosue Tschoone landt van beloften prijsen En moet gheuen met neerstiche Die van het in nemen afgrijsen En haer voorhouden des Heeren woort Biddende dat zijt niet vercleenen Op haer gelijc roept al tvolck verstoort Dese twee mannen salmen steenen. Nahas die Ammoniter seer fel Serpentich vol toouenaers treken Belegt Iabes en Gilead snel De welcke hem om vrede spreken Maer hy en wilt maken gheenen peys Tot gheen accoord wil hy hem pooghen Ten sy dat hy met seer veel ghecreys Wt steken mach haer rechter ooghen. Om dat Achimelech Dauid spijst En raet voor hem vraecht den Heere En hem een sweert gheeft, Saul verwijst Achimelech met cleynder eere Uijfentachtentich mannen met hem Die alle lijnen rocken droeghen Doet dooden op eenen dach Saul slem Om dat sy Dauid niet en wroeghen. Saul door zijn afvallen ontsint Wil hem altijts aen Dauid wreken En van Absalon zijn eyghen kint Wort Dauid benijt en versteken Na hem worpt Semei opstinaet Steenen, en vloect hem met quaey woorden Achitophel gheeft subtijlen raet Om Dauid met liste te vermoorden. Wanneer de man Gods coemt te Bethel Teghen den outaer propheteren Ierobeam gheeft terstont beuel Hem te grijpen om persequeren Assa den Coninck leet Hanani Den siender int gheuanghenesse So saen hy coemt vrymoedich by Doende door Gods beuel een lesse. Iezabel heeft macht en heerschappye Om Gods Propheten te vernielen Met haer eten en drincken blye Haer priesters die vol boosheit crielen Uluchten moeten, oft steruen de doot Die haer knien niet en willen buyghen Uoor Baal, Abdia met arbeyt groot Uerbercht en spijst Christus ghetuyghen. Achab begheert met seer schoonen schijn Nabots wijngaert tot zijnder baten Om maken eenen coolhof, Naboth fijn En wil zijn erfdeel niet verlaten Den Coninck Achab daerom heeft druck Iezabel die doet hem beeruen Den wijngaert door eenen loosen truck Dies moet Naboth onschuldich steruen. Om dat Micheas anders voorsecht Dan al Achabs valsche propheten En waerschout hem door Gods woort oprecht Gheuanghen wort hy en ghesmeten Om dat Ieremias anders preect Dan die Coninck en tvolck wil hooren In eenen diepen put men hem steect Door wreetheyt, en nijdich verstooren. Wanneer die Propheet Urias Uoorsegt dat quaet dat staet te gheschieden Ioachim ghebiet opt selue pas Hem te dooden, dies kiest hy tvlieden Na Egypten, Ioachim ontstelt Sendt dienaers nae hem sonder dralen Met tsweert zijn preken hem verghelt Tlichaem doet hy oock smaet behalen. Amasia door Sconinckx ghebodt Uerbiet Amos zijn preken crachtich Maer Amos blijft onderdanich Godt En vercondicht zijn woort warachtich Zacharias met Gods gheest vereent Om dat hy straft tvolcx quade manieren Wort door tbeuel des Conincx ghesteent Accoort zijn sy in dit bestieren. Sidrach, Misach, en Abdenago Om dat sy niet en willen aenbeden Nabuchodonosors beelde, so Moeten sy nae den ouen treden Diemen seuen weruen heeter maect Danmen te vooren plach te doene Maer God die Heer voor hemlien waect Dies zijn sy vrymoedich en coene. De Princen en Landtuoochden me Om dat sy niet en connen vercloecken Daniels gheest en ghestadiche Oorsaeck om dooden hem sy soecken Sy doen teeckenen den Coninck blent Een mandement niet om verscherpen Waer doer sy Daniel excelent Inden kuyle der Leeuwen werpen. Om dat Tobias arbeyt en slaeft Om Gods volck troosten, spijsen, en cleeden En die verslaghen neerstich begraeft Sinnacherib niet om verwreeden Ghebiet datmen daerom dooden sal En berooft hem van alle zijn goeden Sijn wijf, zijn soon, en hy vluchten al Naect berchtmen hem om tlijf te behoeden. Om dat Achior oprecht verhaelt Gods groote wonderlicke daden Holofernes hoochmoedich betaelt Met wreetheyt hem zijn wijs beraden Sijn groote heeren dincken ghemeen Hem te dooden om zijn vermonden Handen en voeten eer sy van hem scheen Worden aen eenen boom ghebonden. Thien duyst pont siluers presenteert Haman om mandement te verweruen Sijn hooueerdye hem daer toe moueert Israel wil hy heel verderuen Met listen den Coninck hy vertoocht Dat noodich is so te gheschieden Den Coninck ghelooft hem, en ghedoocht Dat hy so hy wil mach ghebieden Antiochus den wreeden tyrant Wil wt roeyen al Gods gheboden En oprechten int beloefde lant Sijn valsche versierde Afgoden So wie dat Gods beuel houden wil De doot seer straf moet hy besueren Beroerte maect hy, en groot gheschil Gods volck doet hy iammerlick trueren. Om dat Susanna gheen ouerspel Met de Priesters en wil hantieren Door gramschap, en nijdich ghequel Raet om haer te dooden sy versieren Om dat Ioannes Herodes wreet Berispt van zijn schandich hoereren Inden kercker met seer cleyn bescheet Moet tsweert door zijnen hals passeren. Om dat die teghen Stephanum staen Gods gheest niet en connen verwinnen Die door hem spreect, maer worden gheuaen In haer selfs reden sy ontsinnen En maken valsche ghetuyghen toe Om daer door aen hem te doen wrake En steenen hem met verstoorden bloe Gheen ghehoor gheuende zijn sprake. Als Paulus hoort des Heeren vermaen Ende verlaet zijn scherp veruolghen Die hem beminden die worden saen Om hem verstoort ende verbolghen Ghegheesselt, ghesteent, gheuaen, benijt Bespot is hy van groot en cleene Maer in zijn lijden hy hem verblijt Door troost die coemt van God alleene. Als Herodes siet dat tvolck behaecht Sijn persequeren ende vanghen Doodende Iacobum onuersaecht Tveruolch gaet hy terstont verstranghen En vangt Petrum, den welcken hy Doet met twee ketenen beswaren En stelt daer sesthien dienaren by Om den kercker wel te bewaren. Coopen noch vercoopen niemant en mach Wil hy het teecken niet aenueerden Uan de beeste die Ioannes sach Opgheclommen hier vander eerden Opt voorhooft oft inde rechter hant Dats int ghelooue oft in wercken Urijdom en heeft hy aen gheenen cant Die haren dienst niet en wil verstercken. De drake die schiet strang wt haer vloet Om de vrouwe me te versmooren Die inder wildernisse vluchten moet So saen als haer kint wert gheboren Dwelck inden hemel opghenomen es Om met Christum te conuerseren Strijt maect teghens tsaet des wijfs expres De draeck oock sonder cesseren. Elck is verwondert nv van dit beest Dat vander zee is opgheclommen Sy bidden haer aen minst ende meest Ontsiende huer macht niet om sommen En segghen wie is dit beest ghelijck En wie can teghen haer gheuechten Sy blasphemeert en lastert Gods rijck Macht hebbende om te dooden Gods knechten. Balack Bileam neerstich ontbiet Om Gods volck te vermaledijden Wederstaen so en kan hijt niet Het omringt hem aen alle zijden Na tbeloefde landt met lijdtsaemheyt Lijende ghewelt sy henen trecken Ruste heeft haer God daer toe gheseyt Tlams bloet reynicht al huer vlecken. De draeck, de beest, de valsche Propheet Laten nv gaen wt haren monden Drie duuelsche gheesten, die tsecreet Doersoecken met subtijlen vonden Als vorsschen roepen sy sweert en brant Deertsche Coninghen sy vergaren Ten strijde, o God doet ons bystant Wilt uwen naem door ons verclaren. Ghelijck tgout beproeft wort int forneys Worden gheproeft Gods wtuercoren Uersteken, veracht, is Christus voys Lueghens begheertmen nv te hooren Wie van zijn boos leuen af wil staen Tot den roof moet hy hem begheuen Ueruolghinghe moeten sy ontfaen Al die Godsalich willen leuen. Om dwtuercoren nv God vercort De daghen, so hy heeft voorsproken Tbloet der heylighen men nv wt stort Seer corts werdet van God ghewroken Tghetal veruult onder den outaer Seer fel so rasen nv de Heyden Gods volck door list en tormenten swaer Waert moghelick souden sy verleyden. Oorlof aen elck die Gods woort bemint En blijschap in die werelt rapen Sy moeten lijden dit wel versint Al die tbloedich lam willen knapen Twelck ghedoot is van swerelts beghin Somen in de Schrift mach aenschouwen Grijpt moet, wapent v met Christus sin Ghy wert vroom in al v benouwen. 