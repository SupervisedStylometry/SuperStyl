 O Spieghel aller deught, Met wat een wonder vreught, In u Godt is ghecomen, U, die om u nedricheydt, (Die u tot hem heeft bereyt) Tot Moeder heeft ghenomen. Maer met wat groot jolijt Hebt ghy soo langhen tijdt Die soetste vrucht ghedraghen, In u lichaem en u hert, Vry van ghewalgh en van smert, In die ghewenschte daghen. Maer als de ure quam, Dat u schoon hemelsch lam Wert sonder wee gheboren, Uwen Schepper en u kindt, Van u soo vierich bemint, Uyt dusenden vercoren. Wat aldergrootste vreucht Heeft u doen 't hert verheucht, Doen swemmen in welluste, Als ghevoeght hy van u wert Vast aen u moederlijck hert, En ghy hem soetjens kuste. Ghy saeght hem sijnen dorst Versaden aen u borst, Die hy weer moest vervullen, Hem, die 't all' hier kleeden moet, Hebt ghy ghewonden met spoet In lijnen en in wullen. Ghy waert sijn onderdaen, Waer van ghy had ontfaen Ziel, lichaem en 'theel wesen, Maer hoe kost hy dus bekent U, hem t' aenbidden ghewent, Oock onderdanich wesen? Lof, alle eer zy hem, Hem prijse alle stem, Die u dus heeft verheven, Op dat ghy, door u ghebedt, Weirt all' dat ons hier belet Om eeuwelijck te leven. 