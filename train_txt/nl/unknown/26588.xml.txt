 ELck waerheyts amoureus Wilt uyt den slape rijsen, Voor den Somer victorieus Die't al doet verjolijsen: Wilt prijsen den Meyboom groot, Ghesonden uyt s'Vaders schoot, Hy gheneest van der doot, Hy can de Ziele spijsen, Men can in alle bitter noot Gheen beter hout ghewijsen. In des werelts woestijn Noyt gheen Meyboom soo crachtich, Wy moeten in hem zijn, En hy in ons woonachtich: Deelachtich, die eyghenschap Van sijn wortel en sap, Hoe kranck wy zijn, oft slap, Wy worden alles machtich, En wassen in der liefden stap Als Wijnrancxkens eendrachtich. Buyten den Wijnstock groen Moghen wy niet beclijuen, Ydel is al ons doen, Iae sondich ons bedrijuen: Maer blijuen wy soo't behoort In hem, ende sijn woort Wy brenghen vruchten voort Al door sijns Gheests verstijuen, In sijn liefde vry onghestoort, Als Wijnrancxkens en Olijuen. Princieren groot en cleyn, Ontfanght den Mey eersame Met een goet herte reyn, Door't ghelooue bequame, T'en schame, hem niemant Van desen Mey-boom, want Als men hem dient constant Met Gheest, Ziel en Lichame, Dat eeuwighe leuen playsant Crijght men in sijnen Name. 