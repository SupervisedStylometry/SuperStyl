 O Ghenadich God wilt ons verstercken Int gelooue dat van v coemt Ende uwen gheest laet in ons wercken Want een gelooue sonder werc is verdoemt Door v alleen can ick versmaen Des weerelts raen, zijn ons bekent Dat Goddelick woort is tfondament. Wy hebben gheweest so langhe in dwalen Uerdoelt al vanden rechten wech Maer Gods sone is comen halen Dat verloren schaep wt groot belech Uan hem ghereynicht dat is waer En claer beschreuen seer excellent Dat Goddelick woort ist fondament. O goedertieren God wilt doch aenmercken Die allendicheyt groot daer wy in staen Wy staen al wel op onse wercken Maer ghy hebt selue voor ons voldaen O God toont ons nv v ghenade groot In deser noot zijn wy gheschent Maer v Goddelick woort is tfondament. Princelick God wilt ons ontfermen En wilt aenmercken ons crancheyt swaer Aenhoort ons roepen ende allendich kermen Want sonder v blijuen wy in vaer Tis doch also dits openbaer Ende oock voorwaer ons testament Want v woort is o Heer het fondament. 