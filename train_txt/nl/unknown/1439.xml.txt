 Dan ick vind' my eylacy Soo deerlijck bedrogen, Om dat ghy mijn lamentacy, Niet langher wilt ghedoghen, Mijn tijt is ghepasseert Met een ander ghetriumpheert Hoe bent ghy dus haest verkeert. Nu mach ick mijn misval Met recht wel beclaghen, Dat ick uyt liefden ghetal Dus schendich ben verjaghen, Eens waer ick int herte dijn Nu moet ick u aenschijn Derven met alsoo grooten pijn. Mocht ick doch van u weten Reyn Beelt om wat oorsaken Dat ick worde vergheten Ghy staet my niet meer ter spraken, Ghy ghelooft qua tonghen fel Die my doen lasteren snel En maken u sinnekens rebel. Maer valsche nijders quaet En wilt schoon lief niet achten, Want sy sayen altijt haer saet En doen so menich versmachten, Troostbarich my doch weest Mijn wonden nu gheneest, Verlost my uyt dit tempeest. Princesse lief verheven Toont my u vrolijck herte, Op u rust moet ick leven Blust al mijn bitter smerte, Mijn druck met vlijt aenhoort Of ick blijf gants vermoort Gheeft my een troostelijck woort. 