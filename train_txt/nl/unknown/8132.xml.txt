 STaet op mijn schoone vriendinne Aenhoort uws bruydegoms stem, Ghy zijt die ick beminne, Deur my suldy inwinne Dat Hemelsch Ierusalem. Mijn kelck moet ghy hier smaken, V licht laet schijnen snel, Wilt den slaper wacker maken, En houdt hem altijts waken, Want ick ten oordeel komen sel. Den winter is geweken, Den reghen is wech gegaen, Wilt nu de waerheyt preken Het is nu tijdt te spreken, Want siet hoe schoon die bloemkens staen. 'Tghetal moet vervult werden, Van die ligghen onder de Outaer, Die haer leven niet en spaerden, Want sy mijn woort verklaerden, En my beleden openbaer. Dus gaet uyt propheteren, Leert haer de waerheyt bloot, En wilt niet simuleeren, Maer wilt haer te recht bekeeren, Op dat sy wijcken vanden doodt. Ick wil nae Iohels leeren Op alle vleys storten mijn gheest, Sy sullen propheteren, Iae droomen sullen de Heeren, Het sal vervult zijn, alsmen leest. Seght dat sy my soecken klachtigh Dewijl ick te vinden bin, Daer sy my bidden krachtigh Mijn woorden zijn ghedachtigh, En haer nu stellen nae mijn sin. Ghelijck reghen en sneede, Niet weder tot my en keert, Soo en sal mijn woordt oock mede Niet ledigh van haer scheeden, Maer 'tsal vrucht doen nae mijn begheert. Dus wilt mijn woordt verbreeden, Mijn lief, mijn soete Bruyt, Deur landen en deur steden, Weest met mijn woordt te vreden, En haer de Schrift te recht ontsluyt. Want Amos doet oock weten, Datter hongher en dorst sal sijn, Gheen hongher om broodt te eten, Noch dorst nae water-reten, Maer slechs nae 'twoordt des levens fijn. Comt hier mijn Bruydt verheven Toont my u ghedachte soet, Al wordt ghy hier verdreven, Wilt my altijdt aenkleven, Ick sal u gheven al mijn goet. V stem, mijn Bruydt vercoren Comt in mijn ooren gaen, Ick wil u druck verhooren, Want sy willen verstooren, En achten niet op mijn vermaen. Comt mijn vriendinne reyne. Ghy zijt soo schoonen prieel, Ick bemin u lief alleyne, Ghy zijt mijn bruydt certeyne, Ick hoor 'tgheluyt van uwe keel. Ghy hebt twee duyven ooghen, V tanden sijn snee wit, Twee lippen onghelooghen Met roosen verwe deurtoghen, Uwen hals vol schilden, aenhoort doch dit. V Wanghen als granaten, V borstkens die zijn seer soet, V hayr schoon uyter maten, Ghy gaet boven alle straten, Comt en ontfanght u kroone goet. Gheen vervolgh alsoo wreede Te ghelijcken by de glorie fijn, Al hebt ghy hier smaet gheleden Weest doch nu wel te vreden, Eeuwigh suldy in vreughden zijn. Comt Princelijcke nacy Comt, eet, ende werdt versaet, Ghy staet wel in mijn gracy, Ghy zijt mijn generacy, Comt drinckt nu droncken sonder maet. 