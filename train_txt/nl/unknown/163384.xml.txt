 IEucht u wil ick aenspreken Die hier so gaet uyt steecken, Pronckt met u schooneyt hooch, Pronckt met u schooneyt hooch, En cracht van u jonck leven Recht oft niet sou begheven, V in u jeught soo vroegh. Cont ghy my wel vertooghen Een schoon bloemtgen voor ooghen, Dat niet haestigh vergaet, Dat niet haestigh vergaet, Soo soud ickt oock ghelooven Dat niet en soud verdooven V schoon en soet ghelaet. Maer laet een dochter comen, En proncken t'haerder vromen Al met haer wanghen root, Al met haer wanghen root, Haer schoon ende bruyn ooghen, Die t'hert door min verdrooghen, Sy verdroocht door den doot. Ick sagh een Roose bloeyen, Tscheen sy altijt sou groeyen, Maer sy verwelckte ras, Maer sy verwelckte ras, Daerom en wilt niet bouwen Op schoonheyt van de vrouwen, Want t'vergaet haest als gras. Ia veel snelder eylacy Als dooft een schilderacy: Veel snelder dan een Roos, Veel snelder dan een Roos, Verderft van des Sons steken, Soo comt de doodt ghestreken, Maeckt bleeck de wanghen bloos. Heden staet ghy in't bloeyen, Morghen gaetmen u snoeyen, Een sinckingh valt uyt t'hooft, Een sinckingh valt uyt t'hooft, Of ander zwarigheden, Comen in uwe leden: De schoonheyt dan verdooft. Daerom Ã´ jonghe bloemen, Van schoonheyt wilt niet roemen: Niemant oock seer bemint, Niemant oock seer bemint, Alleen om schoon aenschijnen, Die haestich gaen verdwijnen: Maer tot deught weest ghesint. Prince jeught hoort ten lesten, Voor al soo wilt doch presten Na des schoonheyts fonteyn, Na des schoonheyts fonteyn, Een Son die altijdt schijnet, En nimmermeer verdwijnet, Dat is ons God alleyn. 