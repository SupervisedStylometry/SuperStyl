 ICk sal v met vruechden openbaren Een blyde tydinghe goet Die Israelijtsche schare Die crijcht weder eenen moet Om Ierusalem te bouwen Die als steenhoopen lach Dat fondament van trouwen Is gheuonden op desen dach. Die poorten en oock die mueren Laghen heel veruallen in tvelt Die Babilonissche natueren Die waren daer in ghestelt Ons heylichdom was heel ontnomen Tot Godt wy claghen dat Daer waren alsoo weynich vromen In alle die schoone stadt. Die vrome ghinghen si benijden En sommighe sloeghen si doot Niemant moest Christum belijden Oft Antecrist die brachtse in noot In Gods tempel was hy gheseten Die waerheyt werp hi ter neer Oock alle valsche Propheten Propheteerden een valsche leer. Desen wech tot deser stede Die is seer nauwe bereijt Niet breeder dan een smenschen trede Als ons Esdras heeft gheseijt Al die dese stadt wil winnen Met alle haer goeden die si heeft Die moet desen enghen wech beminnen Inden tijt dat hy noch leeft. Desen wech is aen beyde siden Met vier ende water ghestelt Al dien wil wandelen ten tyden Moet hem spoen al met ghewelt En laet v niet vervremen Die nv wandelen met sware pijn Die gheweldighe sullent innemen Al die mannelijck strydende zijn. Dus wilt v salicheyt soecken Desen tijt der ghenaden aenschout Ghy menschen wt alle hoecken Dese stadt is voor v ghebout Ghy wert hier toe gheroepen Die met sonden zijt belaen Desen wech die staet v open Om in die stadt te gaen. Na den gheest moet ghy voort treden Ende volghen Christum naer Ende wandelen als kinderen des vreden Eendrachtich met liefden claer En schouwen alle valsche doctoren Die vreemde goden dienende zijn Want si die rechte leer versmooren Met haren valschen fenijn. Dese stadt heeft twaelf fondamenten Uan Christo selfs ghefondeert Maer die listighe serpenten Die haddense omghekeert Al na haerder selfs wijse Stelden si haren dienst daer in Haer fabulen ghinghen si prijsen Al om haer schandelijck ghewin. Aen die vruchten soo moecht ghijt mercken Wie die rechte borghers zijn Al die schouwen die boose wercken Die der sielen doen groote pijn Het is een arm ghemeyne Sy worden al veriaecht En bliuen by haer ghelooue reyne Uolstandich en onuersaecht. Ick en ghelooue niet mijn daghen Dattet Christenen moghen zijn ghenaempt Die een ander veruolghen veriaghen Dat gheenen Christenen betaempt Sy moghen haer wel beroemen Uanden Euangelie ghewis Haer wetenschap sal haer verdoemen Als die liefte in haer niet en is. Ghy borghers en wilt v niet veruaren Uan Ieroboams goden veel Sijn priesters zijn Belials dienaren Wten snootsten volck gheheel Haer vreemde Gods diensten si stichten In eenen schijn van Godlijcke duecht Haer schalcheyt quam int lichte Daerom zijn wy verhuecht. Ieroboams rijck is aenghestooten Sinen dienst wert seer veracht Dit doen die rechte mede ghenooten Die hebbent ter schanden ghebracht Sonder die twee gulden goden Staen verheuen in berch en dal Al diese wilt wtroeden Die achtmen als ketters ouer al. Dese goden werden aenghebeden Uan alle Coninghen ghemeen Sonder in dese stadt van vreden Daer en isser een noch gheen Al die afgoderije bedrijuen Ofte loghenen beminnen boos Die sullen hier buyten blyuen By die boose honden altoos. Die roeuers ende hoereniaghers Al die vleeschelijck zijn ghesint Daer toe alle die dootslaghers En zijn in dese stadt niet bemint Sy en zijn gheen burgher ghepresen Oft si moeten zijn bereyt In die nieu herboort te wesen Wt alle ongherechticheyt. Sy moeten al verlaten Antechrist met zijn goden ghelijck Doch alle zijn ondersaten Die met zijn comenschap worden rijck Al eest dat si Babel beghecken Sy blijuen nochtans haer vrient Sy wetent weder te bedecken Dat zijn goden werden ghedient. Hoe soumen moghen versinnen Die blijschap sonder ghetal Gheen mensche en macht bekinnen Die groote claerheyt al Soo ons Ioannes verclaerde Uerwachten wy sonder verdriet Eenen nieuwen hemel ende aerde Daer gheenen druck en gheschiet. Princesse wtuercoren en reyne Uernedert v eenen cleynen stoot Soo sult ghy in shemels pleyne Uerheuen zijn seer groot Wilt malcanderen hier v gauen deelen Ieghelijck int sine met bescheyt Besteet al v Iuweelen Dat si blyuen inder eewicheyt. Prince ghy Uorsten hooch van staten U eynde wil haest comen aen Ghy weereltsche rijcke Prelaten Als eenen roock sal uwen tijt vergaen Wilt armoet van gheest beclijuen Eer den dach des Heeren coempt Wilt niet langher in Sodoma blyuen Oft ghy blijft met haer verdoempt. 