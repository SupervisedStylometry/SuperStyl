 ‘In Oostlant wil ic varen, mijn bliven en is hier niet lanck, met eender schoonder vrouwen, si heeft myn herteken bevaen.’ Hi nam dat maechdeken reyne al bider witter hant, hi leydese op een eynde, daer hi een beddeken vant. Daer lagen si twee verborgen den lieven langhen nacht, van tsavonts totten morghen, tot dat scheen den lichten dach. ‘Wel op, ghi ridder coene,’ sprack si, dat meysken fijn: ‘keert u herwaerts omme, mi weet een wilt vogelken.’ - ‘Hoe soude ic mi omkeren, mijn hooft doet mi so wee, en waer dat niet gaschiedet, ten schiede nemmermeer. ‘Had ic nu drie wenschen, drie wenschen also eel, so soude ic nu gaen wenschen drie roosen op eenen steel. ‘Die eene soude ick plucken, die ander laten staen, die derde soude ic schencken der liefster die ic haen. ‘Aen ghene groene heyde daer staen twe boomkens fijn, die een draecht noten muscaten, die ander draecht nagelkijn. ‘Die naghelen die zijn soete, die noten die zijn ront: wanneer so sal ic cussen mijns liefs rooden mont?’ Die ons dit liedeken sanck, so wel ghesonghen haer, dat heeft gedaen een lansknecht; God geve hem een goet iaer! 