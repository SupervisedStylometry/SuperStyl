 O Heer! wilt mijn ghebedt met mijne clacht aenhoren, Soo ghy waerachtelijck beloofde van te vooren: Wilt my bermertich sijn; Noch en roept nimmermeer stuer, gram en onghenaedigh Ten Oordeel uwen knecht: want, laes! voor u aenschijn Een yder is mis-daedigh. Ach! siet den Vyandt eens mijn siele nu verdrucken: Mijn lichaem teghen d’aerd oock murselen in stucken. Ach! wat all over-last! Hy heeft my near een graf, al levendigh gaen jaeghen, Al waer van over langh hoop over hoop ghetast, Veel dooden inne laeghen. Wee my, ellendigh mensch! wee my vuyl aerdschen worrem! Mijn siel, en mijn ghemoedt sijn in ghewoel en storrrem, Door desen mijnen staet; Daerom sal ick, u Heer van oudder eeuw ghedincken, En overlegghen dicks u wonderbaere daedt, Die gheenen tijdt sal krincken. Tot u heff’ ick, mijn God, mijn twee ghevouwen handen: Naer u dorst mijne Siel als doen de dorre landen. Och, och! niet en verbeydt T’aen-hooren mijne clacht, of anders, ick beswijcke, En een die in het graf doot en verstorven leydt, Ick naecktelijck ghelijcke. Dat ick dogh u Ghenae in corten spoed’ aenschouwe, Aenghesien ick op die my all-all-een betrouwe: Maeckt dat my sy bekent, Den wegh om in te gaen, en sijt daer van gheleyde. Verlost my vande quae die my sijn noch ontrent: Want daer naer ick verbeyde. Wilt my dogh uwen will’ met u gheboden leeren: Want ghy sijt mijnen God dien ick altijt zal eeren. Dat ick door uwen gheest, Ter rechter haeven eens voirspoedigh sy ghedreven, En wilt door uwen naem, die alle lof verheescht, Vernieuwen heel mijn leven. Verlost uyt allen druck mijn aerme banghe Siele. Dat u Ghenaede soet al het ghespu verniele, ‘Twelck dapper my bevecht: Het welck my maeckt benout, en aen-doet veel on-vreden. Och ditte my ghedooght: want ick ben uwen knecht, Godt der Bermertigheden. 