 Och wie sal mijn ooghen nu ter tijt Volheyt van water connen gegeuen Om te beschreyen onsen druc en spijt Daer in wy wilde Geusen moeten leuen: Jsraels verstroyen met druckich sneuen En gelijckt daer niet by, tis openbaer, Noch oock tverdriet al in Egypten swaer. Want alle die ons beloefden by te staen, Sijn inden noot ons afgeweken: Edele ende onedele, dies wy hier gaen. Als menschen van een yeghelijck versteken En al claghen wy Geusen onse gebreken, So seytmen tot ons, dus valt het swaer, Ghy hebt gheuonden daer ghy stont naer. Och hadden wy ons doen wel bedacht, Wy hadden dese Name niet aenghenomen Want tot den bedelsack zijn wy gebrocht En haer Schotel is ons (ten zijn geen dromen) Te deele geuallen, waer dat wy comen, Als ickt bedencke, vind ick onghecesseert, Dat Barlamont heeft ghepropheseert. Want desen name gaf hy ons op het pas Dat wy ten Houe deden onse Bede: Om ontslaghen te zijne onse intencie was Vant Placcaet ende Jnquisicie mede: Dit bewillichde Madamme met listichede, Alsoot ghebleken is int openbaer, Dies meynden wy, dat wy hadden de sake claer. Want sy corts daerna wt loosen grondt Deze beyde stucken aboliciteerden: Dies de vromen in seer corter stont Siende dat wy de Beelden so raseerden, Gods woort te prekene, sy triumpheerden Met Lofsanghen te singen al in dat pleyn, Want een grooten ijuer was daer certeyn. Den rechten Paesschen hielden sy siet, Met den Coninck Josia hooghe gepresen, Die in derthien hondert Jaren niet So reyn gehouden is, also wy lesen: Met ander Cermonien daer toe by desen Als doopen trouwen, en begrauen de doon, Sonder te nemen van sulcke dingen loon. Maer Godt die wonderlic van rade is, Heeft om onse ondanckbaerheyt ghemeene Die laten nemen, soot blijct expres, Dies wy nu sitten in grooten gheweene: Want ons eygen watere, neemt dit te beene, Moeten wy coopen vrienden ydoon Maer straffinghe is der sonden loon. Want onse hope die hadden wy ghestelt Op Heeren en Vorsten groot van Staten, Ende oock hier op der Cooplieden ghelt: Maer al dese hebben ons hier nu verlaten Dan tis loon naer werck, want al ons praten Was van Orangens gewelt, en Breroos macht, Dus ist wel weert datmen ons beclaecht. Daerom so rade ic met Dauid hier, Dat niemant zijn betrouwen en stelle Op Heeren of Vorsten oft menichte hier Want al dit can God haest neder vellen, Alsoo hy bewijst met dit voorstellen: Want alle die ons hier hebben voorgestaen Moeten verloopen, oft worden gheuaen. Dies wy hier nu met versmaetheydt groot, Jn vreemde Landen moeten vlieden, Bespot, versproken, in honghers noot: Want ons broot te winnen sy verbieden Dus weten wy nu, wy arme lieden Waer trecken oft gaen, wy zijn confuys, Dus en is ons ditte geen cleyne Cruys. Och hadden wy dit al wel bedocht, Doe wy sulck een goet werck bestonden, Dat wy met lyden souden zijn besocht, Tsoude ons niet wesen so harde een wonde Maer wy dachten al, God hadde gebonden Den Duyuel en Paus, metten Beestelijcken staet, Dan contrarie blijct, eylacen Jaet. Want gheen arbeyt oft hout, verstaet de Leus, En is dees Tyrannen nu te diere Om galgen te maken, daer so menich Geus Nu aen moet steruen, in desen quaertiere: Al begeeft ons tgeluck in deser maniere, Sy hebbent niet al gewonnen, hier op acht Hy schreyt noch wel, die nu voren lacht. Oorlof hier mede Vrienden eersaem, Ende wy hoepen noch (gheleyt ten fijne) Als Jsrael te comen wr blaem, En Papa Leo sien gaen te ruyne: Al zijn wy nu te desen termijne Jn Babylonien een ghecken spel, Tis alsoo gebeurt met Jsrael. 