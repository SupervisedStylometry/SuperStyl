 MAria, Maghet reyn, Schoon, suyver, klaer fonteyn, Godts Tabernakel schoone: Wy menschen, groot en kleyn, Loven u al-ghemeyn, Met sanghen soet van thoone. Schoon als den dagheraet, Met Goddelijck cieraet, U licht is klaer in 't blincken, Want ghy altijt by-staet Met troost, vroegh ende laet, Die uwen lof doen klincken. Ghy zijt ons levens vreughdt, Daer Godt in heeft verheught. Want, boven alle Vrouwen, Zijt ghy vol aller deught, Naest Godt ghy veel vermeught, Ghy helpt ons uyt 't benouwen. Vol van ghenaden zijt Ghy, en ghebenedijt, Maria hoogh verheven, Dus seggh' ick onvermijt, Den Ketteren tot spijt, Gunt ons het eeuwigh leven. Princesse Maghet wijs, Aarons bloeyend' rijs, Lof moet u altijdt wesen: U zy eer ende prijs, Met Lof-sangen propijs, Reyn Maghet uyt-ghelesen. 