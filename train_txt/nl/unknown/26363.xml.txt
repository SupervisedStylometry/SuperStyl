 O Syon delicaet // zaet, Doet aen al u chieraet, Die hier in smenschen haet // staet, Godt is u toeverlaet, Dus slaet ten Hemelwaert eendrachtich, Crachtich, u ooghen al. Want hem seer haest vertooghen sal Uwen Bruydegom Almachtich, Neerstich weest hem verwachtich: Voordachtich, bidt en waeckt, Opdat ghy niet onsachtich, Klachtich/ Bevonden naeckt, En smaeckt, tot uwer schanden, Den kelck die vierich blaeckt, So maeckt, als vol verstanden, Dat u Lampe blijft branden, En wijckt niet vanden ploeghe snel, Want siet door traghe handen Vallen balcken en wanden, Doet offeranden die Godt ghenoeghen wel. Niet al te seer sucht // ducht Niet voor eenich gherucht, Als men hooch in de lucht // vlucht, Al uyt dit aertsch ghehucht, Laet vrucht, aen u doch vinden, Al in den Somer tijt, Van vroom noch vromer sijt, Waeyt niet met alle winden, Snel sal uwen versinden, Doen binden t' oncruyt snoot, Dat sal het vyer verslinden, Niet min den Acker bloot, Die niet ter noot, voortbringhet, Goet cruyt den Bouwer groot, Ter doot, werdt hy ghesinghet, Hierom niet en ghehinghet, Dat ghy u minghet, met t' ghemeyne cruyt, Oft ghy daer me verginghet, Wie quaet is van u dwinghet, Vruchtbaer ontspringhet, Als reyne spruyt. Een weynich heve zwaer // maer Versuert dat deech algaer, Suyvert reyn uyt eenpaer // claer, Dat suere deech wel naer, Neemt waer, d' onreyne leden, Die heden, souden coen, U in den Gheest vercouden doen, Weert die van u gesneden, Wilt in u reyne zeden, Voort treden Maghet schoon, Uwen roep hier beneden, Is in vreden ydoon, U Croon, claer uytghelesen, Wilt houden t' uwen loon, Persoon, aensien mispresen, Werpt wech van u verknesen, Maeckt u in desen, svleesch jonste vry: Na dien ghy sijt ghenesen, En van der doot verresen, In 't Hemelsche wesen, u wonste sy. Princesse excellent // jent, Wijckt niet van t' Fondament, Nae t' vleesch niemant als blent // kent, Wacht u voor 't oudt Serpent, Het sendt, Wolven voor Knapen, In Schapen, cleeders loos, Valsche verleyders boos, Die om verscheuren gapen, Hierom en wilt niet slapen, Maer rapen, eenen moet, En laet u niet betrapen, Sonder wapen, onvroet Maer om een goet verweeren, Dat Harnas Godts aendoet, T' ghebroet boos in 't gheneeren, Leeuwen, Wolven noch Beeren, Schaden noch deeren, en sullen dan, Doet ghy na Godts begheeren, Beveelt hem u affeeren, Die 't al verteeren, en vervullen can. 