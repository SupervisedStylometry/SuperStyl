 O Godt van grooter macht Schepper ghebenedijt, Ghy schiep met grooter macht Hemel en aerde wijt, En die Zee diep niet om gronden, Hy was seer wijs bedacht, Om scheppen daer int crijt Visschen een groote jacht, Bin also corter tijt, Cleen en groot was daer ghevonden, Also ons die Schriftuere doet oorconden, Stelde hy de Sonne ende Mane clare Aen t’Firmament // oft daer ontrent Int openbare. Om sijn cracht te vercieren Heeft hy lustich ghestelt Boomen en wilde dieren Verheven in dat veldt, En die berghen groot en cleene, Elck was reyn van manieren Tot sijn natuere ghehelt, Dat sy daer souden creeren, En vruchtbaer onghequelt, En vervullen in den pleyne, Veel voghels int dal // Alsoo ick meyne, Groene cruyden int gras, Niet om verdrieten, Fonteynen claer // die verre en naer Daer henen vlieten. Door sijnen raedt voordachtich Heeft hy de Zee beset, Met sijn woorden waerachtich beseghelt onbesmet, Ongrondich bin haren percken, Hy vaert met wijsheyt crachtich Over de wolcken net, Als op waghens machtich, Als men daer wel op let, Den windt al op sijn vlercken, Seer vreeselijck en groot so zijn sijn wercken, Wie sal connen sijnen lof verconden, Domp ende vier // met groot ghetier, Gaet uyt sijnen monde. Als hy met ooghen vierich Aenschout de Aerde bloot, So beeft sy onbestierich // En davert door den noot, Haer pylaren groot en cleene, Hy maeckt een herte gierich Binnen den Walvisch groot, Van stoutheyt buytertierich, Van gheen gherucht hy vloot, Also hardt als molensteenen, Sweerden noch spijs ontsach hy geenen, Als den dagheraet zijn sijn ooghenschellen, Schut noch pantsier // noch gheen dangier En mach hem quellen. Godt conde wel uytbinden Den Hemel als een cleet, Hy maeckt Enghels tot winden, Als sendtboden ghereet, Met duysenden te male, Hy verstelde eer sy’t versinden Die landtpalen breet, Sijn werck hy daer beminden, En woegh met goet bescheet Die berghen met eener schale, Hy maeckte oock die Hemelsche zale, Dat Coninckrijcke en sal niet raveren, Sijn Majesteyt // in eeuwigheyt Sal domineren. Prince glorierich, Den Vader alder eest, Den Sone goedertierich, En oock die heylighe Gheest, Dese drie en zijn maer eene, In eeuwicheyt regierich, In dat Hemelsch foreest, Daer hy uyt liefden vierich Sal dienen onbevreest, Al die zijn van herten reyne, Hy is oock die levende fonteyne, Hem zy alleyne // lof prijs en eere, Cracht en ghewelt // een stercken Helt, Is Godt de Heere. 