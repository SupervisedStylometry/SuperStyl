 LOf Godt seer goet eeuwighen vreden Vorst Die ons met cost Hier daghelijcx comt spijsen, Die elck te drincken gheeft nae sijnen dorst, Hebt ons verlost Wt des vyandts verknijsen, Want ghy stondt my, dit segghe ick vry, Tot der doot by, dies moeten wy V altijdt louen en prijsen. Louen moeten wy desen Godt expeert, Hy ist wel weert Voor al sijn gauen goedich, En maeckt dat hem elcken mensche geneert, Wat elck begheert Dat gheeft hy seer vrijmoedich, Dies u daer of, moet wesen lof, Dat ghy soo grof, aen slijck en stof Bewijst u goetheyt ouervloedich. Ouervloedich Godt wijsheyt by hen heeft Wien hyse gheeft En salt niemandt verwijten, Maer heeft hen lief, die voor voor sijnen name beeft Sijn woordt aencleeft, Daer in haer tijdt verslijten, Die s'Heeren ghelt, dickmaels voortelt, Strijdt en ghewelt, aen een vroom Helt Onder de voeten smijten. Smijt onder voet, victorieus verwint, En zijt ghesint Nae uwen Vader reene, Die hem liefheeft, wort ooc van hem bemint Datment bekint Aen sijn goetheyt niet cleene: Want hy woont meest, met sijnen Gheest In dit foreest, by die hem vreest, Sijn waerheyt soecken te verbreene. De waerheyt goet, doet hier op Aerden cont En wilt u pont In d'aerde niet begrauen, Op dat wy moghen int ghelooue ghesont Met eenen mont Godt dancken van sijn gauen, Dat hy voorsien, heeft bouen dien, Van sulcke lien, die t'allen tien In den oogst wercken en slauen. Slauen wilt ons noch senden Godt minjoot Den oogst is groot, De arbeyders zijn weynich, Dus sendt hier uwen heyligen Geest devoot Die ons dat broot Gheeft van den Hemel reynich, Op dat elck let, mach worden bet, Met goet opset, blijft onbesmet Van der zonden vileynich. Vileynich boos, doot was ick lange tijt Gheworden quijt Dat ghy my hadt ghegheuen, Mijn goet verquist, tot mijn selfs onprofijt Deur s'Duyuels nijt Vervreemdt van t'eeuwich leuen: Die't al vermocht, heeft my ghecocht, Daer nae ghebrocht, in de Bruyloft, Daer vreucht, in deucht, groot wort bedreuen Bedrijuen vreucht, laet ons met goet accoort In Godes woort, Dat nemmermeer verlaten, Op die daer puer, duer de nieuwe herboort Mach comen voort Veel vruchten, bouen maten Laet lichten claer, int openbaer, Op dat door haer, mach uwen Vaer Ghepresen zijn van die u haten. Haten laet ons de boosheyt vol dangier, En haer bestier Moeten wy laten varen: Al maken sy dickmael seer groot ghetier, Trecktse uyt dat vyer, Waer ghyse cont vergaren, Ontleent haer wat, van haren schat, Dat ghy een vat, in Zions stat, Crijght van de Egyptenaren. Want Godt die wil dat men winninghe doet, Met al sijn goet Dat hy gheeft sonder sparen: Want haestelijck sal hy comen met der spoet, Den stouten moet Die sal hy oock beswaren, Oock spreken slecht, ghy schalcken knecht, Wist ghy mijn recht, alsoo ghy secht, Dat ick een man was om te vervaren. Hoe hebt ghy t'gelt, dat ic u gaf voorwaer In d'aerde swaer Verborghen sonder schromen, Ghy hadt met recht soo veel int openbaer Den wisselaer Ghegheuen, als den vromen, Onwijs beraen, dat niet ghedaen, Soo moest hy saen, seer belaen, Ontfaen, dat eeuwich verdomen. Den goeden knecht, die recht hielt sijn verbondt En met een pondt Thien pondt winninghe dede, Om dat hy hem daer in ghetrouwe vondt, Stelde hem terstondt Ouer thien schoone steden: Want wie daer heeft, men hem noch gheeft Op dat hy leeft, en niet en sneeft, Want hy gaet in s'Heeren vrede. Vredelijck Godt, Prince van grooter macht, Doch niet veracht Ons arme Creatueren, Maer wilt ons altijt geuen nieuwe cracht, Bestelt toe wacht Altijdt op Zions mueren, Op dat den Godt, der Weerelt sot, Met al sijn rot, niet en bespot Zion, die hy soeckt te verschueren. 