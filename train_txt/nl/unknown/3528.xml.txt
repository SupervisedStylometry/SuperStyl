 DEn sin doet wel dat therte moet Hem buyten gaen vermeyden Vintmen dan tgeen quellagie doet Men can daer nood' van scheyden. Int wout en dicht gheboomde wout Soud' ick my gaen vermaken De fantasy wert menichfout Die qualijck was te staken. Doen vant ick in dit nare bos Een Duyff voor alle saken Daer ick schoot menichmael na los Maer cost die niet geraken. Den tijt heb ick met lust verbeyt Int volghen door verlanghen Tot dat ick vanden wech verleyt Was / en bynae ghevanghen. Doen ick nu was by nae verdwaelt Docht my na t'recht betooghen Oft niet de Goddin onghefaelt Venus soud wesen moghen. Want doch twee Duyfkens welghepaert Die Lieffelijck treckbecken Te gader van ghelijcken aert Vrou Venus waghen trecken. Doen heeft quellagie thert en sin Noch hoogher opghetoghen Dat ick so ick volchde de Min Noch werden soud' bedroghen. Bedriecht my dan de Minne loos Door hare boose crachten Soo sal ick Venus oock altoos Seer schandelijck verachten. Dan trouwe Lieffde levet noch Dees doet my wel ghewinnen Een Maget reyn sonder bedroch Ten spijt van valse Minnen. Oorlof ghy Lieffde deuchtsaemlijck Die eerbaer Lieffgens reyne Vergaeren doet int Minnen rijck Die croon spant ghy alleyne. 