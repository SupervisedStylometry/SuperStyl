 VAn genade en recht te singen, wil ick Ende u, o Heere, lof segghen billick, Voorsichtigh ende redelijck ick handel By die my toegehooren, en ick wandel Getrouwelijck in mijn huys nae't behooren Ick en neem my gheen boose saecke vooren. Ia den overtreder met rechten haer ick, Ende hem by my niet blyven en laet ick, Een verkeert herte dat moet van my wijcken, Den boosen en lijd' ick niet van ghelijcken, Soo wie dat heymelijck van zijnen naesten Achterclap doet, dien verniel ick met haesten Ic en vermagh ooc niet, noch en gedooge, Die stout gebaer heeft, en eenen moet hooge, Mijn ooghen over al na den ghetrouwen, Inden Lande mercken ende aenschouwen, Dat sy by my woonen sonder ontbeeren, Ende vrome dienaren heb ick gheeren, In mijn huys houd' ic geen valsche lieden De leughenaers by my niet en bedieden, Ick verniele oock vroegh alle Godtloose In den lande soo dat ick alle boose Quaetdoenders, oft misdaders vol oneeren Tsamen uytroeye, uyt de stadt des Heeren. 