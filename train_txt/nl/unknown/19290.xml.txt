 HOort hoe Christus na Galileen Track wt dat Iootsche lant Om dat hem die Phariseen Benijden in elcken cant Door Samarien moest hy wesen Daer hi by een fonteyne quam Die Iacob also wy lesen Gaf Iosep sinen soon ghepresen Daer Iesus zijn ruste nam. Sijn discipulen ghetrouwe Ghinghen spijse coopen al tot Sichaer Een Samaritaensche vrouwe Quam om water te putten daer Want Iesus bleef daer alleene Ende hy sprack dat vrouken toe Gheeft my wt ionsten reene Een droncxken waters cleene Want hy was van gaen soo moe. Hoe begheert ghy van mi dus Heere Te drincken sprack tvrouken gent Want die Ioden in gheenen keere Samaritanen comen ontrent O vrouken sprack Christus verheuen Kende ghy Gods ghiften soet Ghy soudt hem om drincken aencleuen Ende hy soude v water gheuen Dwelck eewelijck leuen doet. Wat water mach dit wesen Sprack het vrouken goedertier Sijt ghy bouen Iacob ghepresen Want hy haelde zijn water hier Christus sprack hem sal noch dorsten Die van dit water drinct Maer in wien mijn water mach rusten Hem en sal nemmermeer drincken lusten Twelck int eewich leuen sprinct. Wilt mi van dat water schencken Sprack tvrouken tot Christum dan Christus sprack wilt v bedencken Ende roept mi uwen man Tvrouken sprack na Iohannes bescriuen Gheenen man en heb ick soo ghy siet Christus sprack om duecht te verstiuen Hy hebter ghehadt tot vijuen Ende die ghy nv hebt en is v niet. Heere ghy zijt een Prophete Sprack tvrouken hoort dit vermaen Ghy segt my wat ick int secrete Binnen minen leuen hebbe misdaen Waer moetmen God aenbeden Op den berch te Ierusalem fijn Segt mi Heere vol wijsheden Want hier die Ioden vol onureden Om die Samaritanen zijn. Ghy en weet niet sprack die Heere Wien ghy aenbidt oft vreest Soo wie Godt bidden wil tot zijnder eere Moet hem bidden inden gheest Doen sprack die vrouwe vol vramen Ick ghelooue dat ghy Messias zijt Met dien zijn discipulen quamen Meester seyden si altesamen Mer Christus hadde anderen appetijt. Het vrouken is sonder sparen Ras na die stadt Sichar ghegaen Sy liepen al om te openbaren Ende haer cruycke liet si staen Wat haer gheschiet was ghinck si ontknoopen Als tvolck dit hadde gehoort Het quam met grooten hoopen Neerstich wt die stede gheloopen En gheloofden aen Christus woort. Ghy christene in alle hoecken Betrout aen Christus woorden naect Wilt in hem v salicheyt soecken Dats die spijse daer hy na haect Den oogst is nv voor ooghen de vruchten staen al widt Wilt Christo liefde toghen En uwen naesten te helpen poghen Soo dat ghy zijn eewich rijck besidt. 