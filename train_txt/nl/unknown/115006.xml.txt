 HOe goedt zijdy // hoe minnelijck aen my, O afgrondt aller soeticheydt! Die zijt tot ons soo mildt, Die ons u schencken wilt, En ons gemoedt tot u bereydt. Met u ghemeyn // is 't hert van sonden reyn, Tot u verledight en ghekeert, Met u dat is soo vry, In u dat is soo bly, Met wonder jonst dat ghy vereert. Dat hier begint // te smaecken u, die dient De ziel alleen tot ware vreught, In u soet aenschijns licht, Dat in een claer ghesicht Den hemel t' allen eeuw verheught. Lief, gheeft dan my // dat ick u t' allen ty Diep hou gheschreven in't verstandt, En meer en meer u ken, 't Hert u gheniet ghewen Met louter min aen u verpandt. Dat ick altijdt // in u, mijn goedt, verblijdt Verr' my van all' u schepsels hou, Met u alleen verkeer, Vereenight meer en meer Met u, die ick wil zijn ghetrouw. Gheeft dat 't ghemoedt // o oorsponck aller goedt Tot allen puerheyt eens gheraeck, Dat allen mijnen dienst, Met uwe graties winst, U, minnaer van de deught, vermaeck. Tot dat ick sal // ghescheyden uyt dit dal, Met u versaemt eens eeuwich zijn, Aenschouwen eeuwich sal U, mijnen soeten Al, Van allen druck bevrijdt en pijn. 