 AEn wien sal ick mijn vryen Nu legghen dan te cost Op dat ick niet int lyen En com / dus fraey ghedost Doch 'tmoet eens zijn begost. Daechlijcx ick gaen braggheren Vry langs des Heeren straet / Waeraen soudet faileeren Met Eloquenten praet Weet ick noch lustich raet. Een Pau treurt int saysoenen Als sy haer voeten siet Maer ick heb witte schoenen Die brenghen gheen verdriet Want my ontbreket niet. Aen wien wil ick met reden Mijn lieffde vol hoochmoet Nu waerlijck gaen besteden / Want menich dochter soet Ick daghelijcken groet. Dus gaen ick veel ter keuren Send' menich minnen brief Meer macher my ghebeuren Dan ick can hebben lief / Maer een mijn hert verhief. Als jck sien die Ionckvrouwe Wiens schoonheyt my verrijckt En ick dan weer aenschouwe Een die wat fraeyder lijckt Daer toe mijn lieffde wijckt. Dus ben ick in veel sorghen / En weet schier wat te doen. Want liefde int verborghen Deur hooghe daden coen In my is al te groen. Daer zijnder die in eeren En rijcke vrijsters mee My souden wel begheeren Dat hun gheen schaemte dee tHuys blyven t'elcker stee. Prins, niet te hooch van moede Verheffet uwe star / Wat siet hoe de onvroede Hier spottich staet van var / En denckt / siet desen Nar. 