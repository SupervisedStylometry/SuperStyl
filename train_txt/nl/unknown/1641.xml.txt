 EEn ridder ende een meysken ionck Op een riuierken dat si satten Hoe stille dat dat water stont Als si van goeder minnen spraken Och segt mi stout ridder goet Ick soude gaerne weten Waer om dat dat water stille stoet Als wi van goeder minnen spreken Dat dat water stille staet. dat en gheeft mi gheen vreemde Ick hebbe so menighe ionghe maecht Ghebrocht in groot allende Hebdy so menighe maecht Ghebrocht in swaer allende Wacht v stout ruyter goet dat v God niet en scheynde. Ick weet noch een so hooghen berch Boouen alle berghen is hi hooghe die sal ick noch in dale brenghen daer om ist dat ick pooghe Suldy mijns vaders hooghen berch Tot eenen dale brenghen | Ick sage v lieuer stout ridder goet Bi uwer keelen hanghen Ick hadde noch veel lieuer dat v die sonne bescheene Al onder thol van uwen voeten den bast al om v kele Dat meysken was ionc ende daer toe dom Si en wist niet wat si seyde doen si in haers liefs armen lach doen was den berch ter neder. Och segt mi meysken ionck. Is nv mijn kele gehanghen Nv is dijns vaders hooghen berch. In eenen dale gheuallen Och doen dat meysken ghewaer wert dat si een kindeken bleef draghen Si ghinck al voor den ridder staen Si badt hem om ghenade Ghenade stout ridder fijn Ghenade van mijnen lijue Ic was een goet maechdekijn Nv moet ic met uwen kinde blijuen Wat ghenade soude ic v doen Ghi en zijt gheen keyserinne Ick mocht v mijnen schiltknecht gheuen Cost ic hem daer toe ghebringhen Vwen schiltknecht en wil ic niet Hi is mi veel te snode Al is mijnen hooghen berch ter neder Ic hope ghi sult hem noch wel hoghen Dat meysken hadde eenen broeder stout Hi was haer goet ende ghetrouwe Als hi haer dede wel int aenschijn Hi beweest haer al metter trouwen Och doen die broeder gheware wert Dat si een kindeken bleef draghen Hi ghinc al voor den ridder staen. Hi badt hem mede te graue God groet v seyt hi stout ridder vrij. Stout ridder vrij van waerden | Och die met uwen kinde was beuaen Die leyt hier doot opter aerden Och is si doot dat schoone wijf Die ouerschoone die ick beminne So en sal ic nv noch nemmermeer Mijn grauwe ros berijden Haelt mijn spere ende ooc mijn schilde Mijn swaert al aen mijn side Ic wil gaen rijden seluer daer Men vint der valscher boden so vele Och doen hi op der heyden quam Hi hoorde die clocken clincken. Hi hoorde wel aen der clocken clanck Dat si inder aerden moeste sincken Hi nam sinen bruynen schilt Hi worp hem op der aerden Ligget daer ligget daer goet bruyne schilt Van mi en suldi niet ghedragen werden Heft op uwen bruynen schilt Hanghet hem onder v side Al waer v vader ende moeder doot Den rouwe moet ghi lijden Al waer mijn vader ende moeder doot Ende mijn broeders alle vijue So en waer den rouwe niet also groot Als hi is van desen schoonen wijue Doen hi op dat kerchof quam Hi hoorde die papen singhen Hi hoorde wel aen der papen sanck Dat si vigelie songhen Doen hi inder kercken tradt Hi sach zijn liefken staen in bare Ghedect met een baren cleede Recht oft si nv oock doot ware Hi hief op dat baren cleet Hi sach haer cleyn vingerken roeren Och doen so loech haer roode monde Doen si den ridder voelde Staet op staet op mijn soete lief. Wel ouer schoone ioncfrouwe | Ic en sal v nv noch nemmermeer Doen so groten ontrouwe. Wel op wel op mijn soete lief Mijn ouerschoone ioncfrouwe Al waert mijn vader ende moeder leet So sal ick v tot eenen wijue trouwen Al waert mijn vader ende moeder leet Ende mijn broeders alle vijue So sal ick v houden voor mijn bruyt Ende trouwen v tot eenen wijue 