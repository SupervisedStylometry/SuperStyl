 LAet ons den Heere louen en prijsen, En verjolijsen, gheestelijck beraen, Want hy heeft, nae Schrifts uytwijsen, S'vyandts verknijsen, te niete ghedaen, Als een goet Herder ons by ghestaen, Heeft ons ghebrocht op goede weyt, En heeft oock noch, sonder bedroch, gheseyt, T'is al bereyt, Bewijst my doch ghehoorsaemheyt, Mijn heerlijcke Majesteyt Sal ick u gheuen, t'eeuwich leuen, Voor uwen arbeyt. Daerom laet ons tot allen tijden, De zonde mijden, als een Serpent, Tot in den endt, daer teghen strijden, Sonder afglijden, van't fundament, T'welck is Christus seer excellent, Daer Zion schoon op staet ghebout, Die op den steen, groot en cleen, betrout, En vast aenhout, In der liefden niet en verflout, Maer wat dat eeuwich is, aenschout, Tot u vercloecken, wilt dat soecken Eer dat u berout. Te late ghedaen, en sal ons niet baten, Als wy verlaten, van den Heere zijn, Al hadden de dwase Maechden haer vaten Sy zijn verwaten, uyt Gods Rijcke fijn, Elck wacht hem van sulck ijdel schijn, Op dat u alsoo niet en gaet, Want die nae hillich, schijn gewillich, staet, O lieue wat raet? Wanneer Gods Sone delicaet Sal comen, om te straffen t'quaet, In de wolcken, alle volcken Gheuen loon nae daet. Elck wert geloont, na Paulus schrijuen, Mannen en Wijuen, wie dat het zy, Nae dat sy hier op Aerden bedrijuen, Daer by salt blijuen, verstaet wel my: Hoe sullen die dan wesen vry Die hier altijdt sijn boete spaert, Ende volghen, haer verbolghen, aert, Die boosheyt baert, Hoe sullen die worden beswaert, Als hem de Sone Gods verclaert, Dat al haer vruchten, tot versuchten Sullen zijn vergaert. Dan sal daer onder de verloren bende, Een groot ellende, eeuwelijck gheschien, Dat loon der zonden sal comen int ende, Die niet en kende, dat Goddelijck ingien, Die en sullen weten waer henen vlien Alsse de Heere opweckt hier naer, Sullense vluchten, met versuchten, swaer, Niet weten waer, Loopende tot die berghen daer, En werdt oock gheen vrede voor haer, Maer onghenade, ouer de quade, Segt Paulus claer. Daerom laet ons wel sorghe draghen, Dat sulck beclaghen, ons niet en comt an Dat wy den Heere moghen behaghen, Die was gheslaghen, voor Wijf en Man Om ons te helpen uyt den eeuwighen ban Daer wy al in laghen gheuaen, Heeft hy verduldich, t'menichuuldich, slaen Al onderstaen, Hy en is ons niet voorby ghegaen, Maer als eenen Samaritaen Al onse wonden, zijn verbonden, Dat heeft hy ghedaen. Prince, dat elck ouerdochte Wat Christus wrochte, door sijn liefde groot Dat verloren was, hy sochte, Als hy ons cochte, met sijnen bloede root En heeft betaelt met sijn lijden en doot, En heeft alsoo s'Duyuels ghewelt Met groot ootmoet, onder den voet gevelt Als een vroom Helt, Alsoo ons Paulus vermelt, Die al onse zonden quijt schelt, Tot onser vrame, sijnen Name Altijdt lof vertelt. 