 CHristus is ons verresen, O menschen zijt verheught, En wilt nu vrolijck wesen, In wendich soo ghy meught Deur hem zijn wy ghenesen Van sonden en ondeught. Adam den eersten vader, Deur d'onghehoorsaemheyt, Verleydt door den verrader t' Serpent vol nijdicheyt, Die brocht ons alle-gader. In groot allendicheyt. Maer Christus onsen Heere, Ghehoorsaem totter doot, Heeft sijn leven teere Beswaert met pijnen groot: Ontfanght dan dese leere, Loopt tot hem indien noot. Over de doot als heden, Heeft hy ghetriumpheert, De helle daer beneden Oock me ghespolieert; Dus hy tot alle steden Wort gheglorificeert. Vroegh voor den dagh schoone, Vander doodt opghestaen Is hy, met blijden thoone, Tot sijn Moeder ghegaen: Hy vandt der Maeghden Croone Met bitterheyt bevaen. Hy sprack? Wilt niet meer treuren, O Moeder my aensiet, V Hert dat schijnt te scheuren Deur alle dit verdriet: Het moest met my ghebeuren, Ghelijck het is gheschiet. Noch heeft hy menighmale De sijne gheopenbaert, Als doen sy in een sale Saten by een vergaert, Met ghesloten portale, Deur vreese seer beswaert. Hy sprack met blijden sede, Tot hen op't selve pas, Ick gheeft u mijnder vrede: d'Apostelen seer ras Gheloofden daer ter stede, Dat hy verresen was. Is 't dat wy gheestelijcke Met hem verresen zijn, Soo laet ons al ghelijcke, Soecken en smaecken fijn, Godt in sijn Hemelrijcke, En niet des Werelts schijn. 