 VRiendelijck Beckjen soet, Vol groene Minne-partjes: Ey mijn versoeck voldoet! Laet ons verliefde hartjes Minnelijck t' samen paren, Op dat wy by ons twee: Meer Beckjes, soet, vergaren; Dit is mijn hooghste bee. En soo ghy't my af-slaet: Ghy sullet nae beklaghen; Dus, Liefjen, doet mijn raedt; Wilt nae gheen Klappers vraghen, Die u en mijn misgonnen, Vriend'lijck by een te zijn; Nochtans sy niet en konnen, Als ghy zijt Eens met mijn. Eenich in d' Echten-bant: Eenigh in 't lieve gheven, Van onse Rechter-handt, Om voort met Een te leven; Als Een, en niet verscheyden Twee Zielen in Een lijf, Die haer tot Een bereyden, Als Eenigh Man en Wijf. Ghy doet u selven pijn, Want ghy draeght liefd' van binnen, Oordeel ick nae den schijn: Ghy schijnt mijn Vyandinne; Maer alsoo ick wel wete, Dat dickmael schijn bedrieght: Oordeel ick dijn secreten, En waerheydt, die niet lieght. Wat so: gheeft onbeveynst V lieve soete Handtjen; Hier heb ick nae gheweynst: Dit is mijn duere Pandtjen; Dit wil ick nu bevesten, Met een volmaeckte kus; Nu eyndet Minne-questen, Wellekom soete Sus. 