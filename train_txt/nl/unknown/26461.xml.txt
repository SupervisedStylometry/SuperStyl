 ROcken van vellen dat waren de habijten Van ons Voorouders int Paradijs, Dit diende henlieden al meer tot verwijten, Dan tot haren roem, glory, lof ende prijs. Want dat wy nu oock cleederen behoeuen, Is door de zonde ghecomen by, T'mach ons wel min verheugen dan bedroeuen, Als wy recht bedencken wat die oorsake zy. Als wy d'oorsake wel begronden, Draghen wy niet als een schandich cieraet Daghelijcx t'ghedenck teecken der zonden, Tot bewijs van onser voorouderen misdaet. Wat willen wy dan proncken ofte pralen, Oft hebben lust in cleederen jent, Aen stof en asschen, den hooghen moedt laet dalen, Want de mensch en is maer schandich slijck Soo wie de rechte vreese des Heeren Heeft, en hem seluen wel gade slaet, Hy sal hem wel anders te cleeden leeren Dan de weerelt, die al int quade staet. Iacob heeft door de vreese Gods geboden Sijn huysghesin, dat sy wech souden doen, Ende haer reynigen van de vreemde Goden En veranderen haer cleederen fatsoen. Terstont sy alle haer Afgoden gauen, Trocken van haer ooren die spanselen rondt, Dese ginck Iacob wech doen en begrauen Onder een Eycke, die by Sichem stondt. Al moeste Hester draghen van goude Costelijck cieraet, de wijse vrouwe cloeck, Die sprac, o Heer, ghy weet dat ic dit houde Als oft maer en waer, eenen onreynen doeck. Al ginck haer Iudith wasschen en saluen Vercieren met schoon cleederen propijs, T'en geschiedde niet van dertelheyts haluen, Maer om vermeerderen des Heeren prijs. Costelijcke saluen, cleederen en croonen Hadden in de Wet een gheestelijck bediet, Niemant en mach hem daer me nu verrschoonen Als men de woorden Petri wel insiet. De Vrouwen en sullen haer niet vercieren Wtwendich met cleederen oft gout, Maer met eenen geest stil ende goedertieren Inwendich, voor God costelijc menichfout. Desseluen van ghelijcken ooc ghy mannen Woont met verstandt, segt hy, by haer, Een Christelijc man, int huwelijc gespannen, Moet wesen een voorbeelt sijnen wijf eerbaer. Nae dien den man de wijsheyt is bevolen Te dragen by't vrouwelijck vaetken kranck, Soo moet hy haer voorgaen sonder verdolen, Gelijck Christus zijn gemeente wees den ganc. Dus cleederen tot cieragie aentrecken, En can gheen heylighen voeghen, wel Hebben wy slechs om voeden, en om decken, Seyt Paulus, laet ons ons ghenoegen, snel. In pelsen en in Geyten vellen Ginghen de Heylighen excellent, Sy en waren niet des Weerelts ghesellen, Want de Weerelt was haer onweerdich bekent. Van Elias cleedinghe wy lesen Een rouwe huyt droech hy aent lijf, Ioannes de Dooper van Christo ghepresen, Sober en ootmoedich was al sijn bedrijf. Siet die in heerlijcke cleederen sachtich, End' in wellusten leuen coen, Die zijn in de Houen der Coningen machtich, Siet oft de Christenen soo moghen doen. Christus had eenen rock die al van bouen Tot onder ghewrocht was sonder naet, Den Heer, wien alle tonghen moeten louen, Men leest niet dat hy droech costelijc cieraet. Herodes in schoon cleederen gheseten, Op d'eere Gods en heeft hy niet gheschaft, Hy was terstont van de wormen ghegeten, Sijn hooveerdich wesen was van Godt ghestraft. Gods genade, na des Apostels woorden, Leert ons sober en matelijck te zijn, Laet ons dan mijden ouervloet in boorden Van zijde, fluweel, en groote lobben fijn. Gheen hypocrijtich wesen ick en prijse, Oft hem te cleeden vreemdt ende verkeert, Maer dat men sal dragen na des lants wijse, Een tamelijck cleet, so de Schriftuere leert. Wat die Godtsalicheyt door goede wercken Bewijsen, voor cleedinghe betaemt, Door de vreese Gods latet ons wel bemercken, Dat ons te recht de weerelt niet en blaemt. Maer bouen al, O broeders, wilt beschermen, Den inwendigen Mensche, en so Paulus seyt, Treckt u seluen aen een hertelijck ontfermen Vriendelijckheyt ende ootmoedicheyt. Sachtmoedicheyt, verduldicheyt ooc mede, En bouen al tot eenen gordel bandt, De liefde, daer toe den Goddelijcken vrede Moet behouden int herte de ouerhandt. Die dus ghecleedt sullen zijn bevonden, En werden in s'Heeren toecomste niet naect, Het sterffelijck wesen sal al zijn verslonden, Haer lichamen sullen heerlijck zijn gemaeckt. 