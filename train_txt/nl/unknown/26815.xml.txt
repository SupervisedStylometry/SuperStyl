 DEn Rechter staet voor de deure, Waeckt op, lieue Menschen ouer al, Wy en weten noch tijdt noch ure Wanneer dat de Heere comen sal, Bereydt u wel, want hy sal snel, Als een dief in der nacht Comen, seyt de Schriftuere, Als men minst op hem verwacht. Maer die den Heere verwachten, Zijn als een ghetrouwe knecht, Sy ghecrijghen nieuwe crachten, Soo ons Esaias seght: Dus neemt eenpaer, u seluen waer, Gheen boosheyt meer en bedrijft, Op dat ghy niet en moet slachten Den boom daer Matthei af schrijft. Comt al ghy weerelts eynden, Segt de Heer, tot groot en cleyn, Die my soecken, die sullen my vinden, Om te worden van zonden reyn: Want hy is, dat is ghewis, Den rechten Samaritaen, Hy sal onse wonden verbinden, Als hy den ghequetsten heeft ghedaen. Comt alle die zijt beladen, Segt de Heer int openbaer, Ick en sal u niet versmaden, Maer vergheuen u zonden swaer, Al waerse bloot, als bloedich root, Christum die't alle gheneest: Noch segt hy, ten sal haer niet schaden Datse Goddeloos hebben gheweest. Noch segt de Heere ghepresen Tot den Godtloosen vry, Keert van uwen boosen wesen, Veel verghevinghe is by my, Wascht u, wordt reyn, voor my alleyn, Int goed-doen niet en vertraeght, Want Godt is een Godt, soo wy lesen, Die't Godtloos wesen, niet en behaeght. Het ware, heeft ons Esdras beschreuen, Beter ongheboren te zijn, Dan dat wy in boosheyt leuen, Om te lijden dat eeuwich ghepijn, Want loon nae daet, t'zy goet oft quaet, Sal elck hier naer gheschien, Die haer tot de waerheyt begheuen, Sullen met Christum verblien. Al die niet en bekeeren, Maer blijuen in haer leuenboos, Onghenade, druck, en groot verseeren Sal op haerlieder blijuen altoos, Gods toorn swaer, sal oock hier naer Worden gheopenbaert Van den Hemel, nae Paulus leeren, Dan worden alle quade beswaert. Sy en sullen weten waer vluchten Alsse Christum in de Wolcken sien, Van benoutheyt des gheests, seer suchten, En niet weten waer henen vlien: T'werdt dan te spa, om hem van't qua Af te keeren tot goet: Alle boomen sonder vruchten Die moeten in den eeuwighen gloet. Daer comt eenen dach, die sal branden Ghelijck eenen Ouen soo, Dat alle stoute ter schanden, En verachters worden als stroo, Dien seluen dach, nae Schrifts ghewach, Die salse aensteken met vyer, En sullen de wercken harer handen Moeten eten int eeuwich dangier. Oft sy wijs waren datse wisten Wat haer naer t'ontmoeten staet, Haer soude wel dienen ten bisten. Datse haer tonghen, bedwongen, vant quaet Achterclap, strijdt, haet, twist en nijdt, Tweedracht, secten die in ghelijck Oncuysche, tooueraers en afgodisten, Moeten al blijuen buyten Gods Rijck. 