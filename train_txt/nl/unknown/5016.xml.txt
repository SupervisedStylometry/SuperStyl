 Van al het wenschelijcke goed Dat d’Hemelschen zegen so rijckelijck geeft, Van al waer door een eel ghemoed Verlustight, en vrolijck in weelden hier leeft, Wat sal ick verkiesen, om dees ghepaerde Te wenschen, te stroyen in haren schoot, Dan Iesus, die op de Bruyloft vergaerde Tot Cana: ter wereld gheen goed soo groot: Meer vreucht en weelden // dan Men hier verbeelden // kan Zuhb daer te vinden. Daer Iesus wil zijn, Keert droefheydt in vreuchde, het water in Wijn. En of dy Cresus groote schat Hier mochte ghebeuren, ‘t sou lijcken al yet: Want Rijckdom is in schijn al wat, Maer wanck’lijck en vluchtich, noch zaligh ons niet. Een strickjen, een netjen voor teer ghemoeden, Die selden verzadight en vaek bedroeft. In Christo zijn al de ware goeden. Die Iesus maer heeft gheen dinghs en behoeft. Gheen schat bestendigh // wis. Rijckdom onendigh // is In Iesu te vinden: Die Iesus maer heeft, Vernoeghend in vilheyd en arremoed leeft. En of ghy schoon nae wil en wensch, In eeren, in staten uytmuntende waert, Ontsien, gheviert van yder Mensch, Dijn name onsterflijck en deftigh vermaert, Wat soudet doch wesen als ydel behaghen, Een wijltjen van ‘t draeyend’ gheluck ontleent, Beleghert met listen en duysent laghen, Van afgunst, van liefde die ‘t valschlijck meent. Hooghmoedt die raeckt // ten val. Eere volmaeckt // men sal In Iesu vinden; zijn nedericheyd Tot blijvende hoogheyd en staten ons leyd. Of ghy in weeld en dertle lust Mocht baden en weyden; of wereltsche gunst V vleyd en streeld; of aerdsche rust Ghy mochte ghenieten, of kloeckheyd of kunst V selden al vry wat seere vernoeghde, ‘t Waer ydel, ondurigh, soo Iesu ons heyl In dijn gheselschap sich niet en vervoeghde, Daer Iesus verschijnt is alle wellust veyl. Gheen quaet ons schade // werckt Als zijn ghenade // sterckt. Daerom ick wensche dat Iesus dit paer Ghestadigh by blijve, hier ende hier naer. 