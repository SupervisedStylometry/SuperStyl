 AEnhoort o God mijn suchten en kermen Alle mijn ghebeenten zijn onghesont Uerout en verrot, o God wilt mijns ontfermen Inwendich ben ick totter doot ghewont Och God verhoort my nv terstont En maect my dijnen Goddelicken wille cont Toocht in my v onbegrijpelicke ghenaden Die ghy den bedructen sondaren doet Och God verlost my van allen quaden Want v bermherticheyt is eewich goet. Bedroeft benout och God wilt my aenhooren Want ick ben v hantwerck van v ghemaeckt Therte verflout, maect my dijn wtuercoren Al ben ick o God van duechden naect Doet dat mijn herte in v liefde blaect Ende dat uwen geest in mijn binnenste daect En rekent niet mijn groote misdaden Oft ick moet al inder hellen gloet O God verlost ons van allen quaden Want v bermherticheyt is eewich goet. Die werelt heeft my heel versteken Om dat ick v lieuer hadde dan haer God staet my by doet therte van my spreken Mijnen mont sal belijden v cracht eenpaer Wast wt alle mijn ghebreken swaer Trect my dat ick v mach volghen naer Mijn hongerige siel wilt met v woort versaden So dat ick mach leuen by v vruchten soet O God verlost ons van allen quaden Want v bermherticheyt is eewich goet. Hoe swaer en scherp snijt den bant door tlange dueren Och God v roede proeft my wel Mer God ghy zijt by hemlieden die trueren Inden tijt des noots trect ghy wt ghequel Salich zijnse die v niet en zijn rebel Maer louende dancken uwen name snel Ghelijck inden hemel als in deertsche paden Uader uwen wille gheschieden moet O God verlost ons van allen quaden Want v bermherticheyt is eewich goet. Dat v mishaecht in my, wilt dat wt planen En schept in my eenen nieuwen gheest Ghy ionste draecht al die v woort vermanen Ghy en sultse niet laten o God beureest Maer beschermen voor des doots tempeest Ghy hebt ons gheopent dijns herten keest Ghi zijt ons toeulucht, o God wilt ons beraden Op al in al sydy alleene vroet O God verlost ons van allen quaden Want v barmherticheyt is eewich goet. Ick bidde v hier Uader ick arm geuangen Dat ghy my nv terstont by staet Seer goedertier zijt ghy, boedt mijn verlangen Den pijl des doots heeft my omuaet Den Goddeloosen viant soect scherpen raet Om my te benauwen met zijnder daet Om cleyne cause soecken sy my te schaden Stort in my dijnder ghenaden vloet Och God verlost ons van allen quaden Want v barmherticheyt is eewich goet. Oorlof hier mede blijft al in God gepresen Ende en wilt hem nemmermeer afgaen Typeren inder stede daer ick was verwesen Men sach my daer mijn hooft af slaen Tghemeynte was met compassien beuaen Ende weenden so menighen bitteren traen Al voor mijn arm siele als dat sy baden Om dat sy besitten soude Gods rijcke soet Och God verlost ons van allen quaden Want v bermherticheyt is eewich goet. 