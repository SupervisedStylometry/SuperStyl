 Hier beghinnen wi nu an een nyeuwe liet te singhen, ende singhen van eenen regulier moninck ende van eender nayerinne. Die regulier in een waerts huys quam, hi vraechde: ‘wat hebdy te eten? ick soude tot eender naeyerssen gaen, het was mi bi na vergheten’. Doen hi totter naeyerssen quam, hi wert seer wel ontfanghen; si nam hem in haren witten arm ende si aten met malcander. Doent was aender middernacht, si hoorden dat clocxken clincken: staet op, staet op, goet regulier moninck, die metten moet ghi singhen. Doen dat clocxken gheluydet was, hi soude gaen inder metten: ‘och wiste dit mijn heere den abt, hi soude mi selver wecken’. Doen die moninc inden ommeganck quam, die abt die quam hem teghen: ‘bona dies, bona dies, ghi regulier moninc, waer hebdy te nacht gheleghen?’ - ‘Daer ick te nacht gheleghen heb, daer was ic seer wal ontfanghen; men schencte mi daer den coelen wijn, ic lach in mijns liefs armen.’ Die abt al tot den moninck sprack met also soeten worden: ‘nu segt mi, goet regulier moninck, houden dat onse oorden?’ Doen die moninc inder kercken quam, die broederen liepen te samen, die een moninc al tot den anderen sprack: ‘desen moninck willen wi verbannen.’ En dat verhoorde de regulier moninck, hi liet zijn capken vallen: ‘soude mi die naeyersse niet liever zijn, mer dan mijn broeders allen?’ Die ons dit liedeken heeft ghemaect, hi hevet seer wel ghesonghen; dat heeft ghedaan een regulier moninck, wt der cappen is hi ontspronghen. 