 Vvat sullen wy aenstellen Wy Gheestelijcke Heeren, Wy waeren vry ghesellen, Niemant en mocht ons deeren, Wy droegen lange cleeren Gheschoren Cruyn en Baert, Ons spel gaet ons afkeeren, Dat doet der Geusen aert. Tvlas is gherockent inden Briel, Jn Zeelant ist ghesponnen, De stadt van Dort ons teghen viel, Die noyt en was ghewonnen, Dus wort ons Dienst verslonnen Jn Hollant soomen siet Nerghens dunckt ons tspel ghewonnen Dan tot Amsterdam alleen. Enchuysen worpet oock int warre, Daer toe de stadt van Horen, Alckmaer dede ons Kraemwaere, Tot Eedam hebben wijt verloren, Hoe souden wy vreucht oorboren, Eylaes waer sullen wy gaen? O Amsterdam vercoren Ghy laet ons Kraem noch staen. Binnen Leyden noch ter Gouwe Daer en moghen wy oock niet blijuen, Te Ouwater quam Bossouwe, Die liet hem weer verdrijuen, Dus Mannen ende Wijuen Jck claghe mijn arme staet, Wat baet ons daghelicks schrijuen, Of ons heymelick verraet. Al de Canssen loopen ons misse, Daer wy ons in verblyden, Wy meynden Alckmaer te crijgen wisse Don Frederijck moest ontrijden, Hy dede ten seluen tijden Tot Haerlem groote Moort Daerom wilde Godt niet lijden Dat Alckmaer worde verstoort. Met den Prince deden wy iocken, Wy spraecken tot zijnder schanden, Dat hy liep met Swauelstocken, Graef Lodewijck met Spilmanden, Die spillen comen te handen, Tis ons een quade Leus, Die Sweuelstocken branden, De reuck slaet ons in de Neus. O lacy wy waeren seer verblijdt Te Delft al binnen der steden, Wy deden Misse, wy hielden hoochtijdt Te Paesschen nu lestleden, Naer onse oude zeden Hadden wy tverraet ghebrocht, Daerom worden wy vertreden, Onse dingen te niete ghebrocht. TAmsterdam binnen de Mueren Daer souden wy ons wel spoeyen, Daer is een magher Cure, Ons Renten willen niet vloeyen, Op de galeyen te royen Ende eten Garsten Broot, Daer af souden wy niet groyen, Den arbeyt is te groot. 