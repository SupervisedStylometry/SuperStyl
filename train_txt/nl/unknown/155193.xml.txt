 DAnckt nu den Heer, laet ons verhoghen Broeders en Susters vroet, Soo veel wy connen en vermoghen Om al dat hy ons doet // laet ons hem prysen soet Want hy is vol ghenaden, En handelt niet voorwaer Nae ons misdaden // maer hy gaet ons beraden Int aenghename Iaer. Iuycht doch in Gods goetheyt verschenen Ghy Christen alghemeen, Die ons den vrede gaet verlenen, Wt genaden alleen // och laet ons groot en cleen Hem stadich onderhouwen, En doen Gods wil eenpaer, Met goet betrouwen // malcanderen nu bouwen Int aenghename Iaer. Niemant en wilt doch nu vergheten, Waerom ons Godt dit gheeft, Die in den Hemel is gheseten, Daer al dat roert en sweeft // met hem in vrede leeft, Alsoo doet hem behaghen Dat all' die segghen Vaer, Haer noot hem clagen // haer Goddelijck verdragen, Int aenghename Iaer. Grootlijck is David des ghedachtich, En seyt: hoe lieflijck fijn Is het, dat nu Broeders eendrachtich, Woonen, te samen zijn // vreed'saem t'elcken termijn, Wel die haer nu beminnen, Volghen soo Christo naer Met haer versinnen, van buyten en van binnen Int aenghename Iaer. Es hy niet voor ons al ghestorven, Begraven en verweckt? En heeft ons al den vre verworven, Aen 'tCruyce uytgereckt // hebben wy niet perfeckt, Ons alle laten doopen, In Christus Naem te gaer? Den wegh te loopen // dien hy ons dede open Int aenghename Iaer. Nu wy dan zijn eens lichaems leden, Hebbende een natuer Vercreghen door den Vorst van vreden, So getuygt de Schriftuer // als lieve kinder puer, Waerom souden wy myden, S'lichaems ghemeenschap claer? Stelt met verblyden, die hindernis bezyden, Int aenghename Iaer. Vrienden nu in den Gheest verbonden, Vast met der liefden Bandt, Deur den Vrede van Godt ghesonden Neemt u doch by der handt // waer dat ghy woont int landt, Laet het licht doch oprysen, Staet vast als een pilaer, Dan sal men prysen, den Vader met jolysen Int aenghename Iaer. Mocht 'trechte velt-teecken nu blijcken, Daermen Christen by kent, En dat ghy u mocht verghelijcken, Als Christi Ionghers jent // waer dit in u geprent, Daer med' soudt ghy verlichten Die Weereltlijcke schaer, Seer onderrichten, en elckanderen stichten, Int aenghename Iaer. In 'sHeeren Naem sult ghy vergaren En spreken van den vre, En spelen met des herten snaren, So David voormaels dee // na aller vromer ze Ghy soudt het Offer brenghen, Op den gouden Outaer, Het nieu Liedt singhen, int herte hoogh opspringhen, Int aenghename Iaer. Eeuwighe Vader hoogh hier boven, Groot van barmherticheyt, Wy dancken, prysen ende loven, V groote Majesteyt // om u goetdaet bereyt Die ghy aen ons laet mercken, Onverdient openbaer, Niet om ons wercken // Heer wilt ons doch verstercken, Int aenghename Iaer. Laet uwen Gheest, Heer, op ons dalen Met syner grooter cracht, Wilt ons ghemoet gheheel deurstralen, Op dat wy dach en nacht, onder 'tverkeert geslacht, Recht moghen zijn ghenegen, Te onderhouden claer, Den vre vercreghen // nae u gherechte weghen Int aenghename Iaer. In u goetheyt staet ons betrouwen, Verlaet ons nemmermeer, V aenghesicht, Heer, te aenschouwen, Waer ons hertsen begeer, uwen Naem zy de eer, Van uwen volck ghegheven, Dat woont hier ende daer, Ghy Godt verheven, die ons nu gheeft het leven Int aenghename Iaer. Salicheyt, Prijs, Macht ende Eere Zy u tot aller stondt, Ghy Coninck, groot machtighe Heere, Wt onses herten gront // leert ons recht u verbondt, Houdt ons in uwen handen, Want ten is u niet swaer, Dees Offerhanden // laet Heere voor u branden Int aenghename Iaer. 