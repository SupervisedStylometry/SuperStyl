 BLy was die siele pur, Die schoone uytghelesen, Die nieuwe creatur', Die Bruyt van d'eeuwich wesen, Dat sy ghevonden hadd' die Goddelijcke deught, Die schoone Charitaet! die hemelrijck verheught. Haer ballinckschap was uyt, Haer blijschap was verkreghen; Daer alle goet uyt spruyt Was haer ghecomen teghen, En hadd' haer soo onhelst, en hadd' haer soo omvat, Dat sy gheheel aertijck om dien kus vergat. Siet dese liefde soet Heel mildelijck ghedreven Quam die claer' van ghemoet Twee giften stracks te gheven: Haer ooghe des gheloofs verlichte sy gheheel, En neyghde minnelijck tot Godt haer opperdeel. Met dese giften rijck, Met des' twee minne-voncken Wiert sy soo salichlijck In't wesen Godts versoncken! Dat wat haer teghen quam, sy stadich Godt alleen Beminde en aensach, beweeght tot anders gheen. Die ooghe overclaer In alle hare wercken Droegh recht gheslaghen maer Op Godt al haer ghemercken: Die vondt sy over al, die sach sy t'alle ste', Die hadd' sy stadelijck, die hiel' sy wat sy de'. Door die gheneghentheydt Tot Godt haren beminden Stondt sy heel afghescheydt Van al dat sy kost' vinden: Godt was haer eynd' oprecht, Godt was haer pur begin, Daer sy't al minnelijck begost' en eynde in. Met des' twee giften dan, Die haer de Liefde jonde, Al wat hert' wenschen kan Sy smaeckte en bevonde: Soo dat sy grondelijck wiert een Godtformich mensch', Die sonder onderlaet Godt hadd' naer haren wensch. 