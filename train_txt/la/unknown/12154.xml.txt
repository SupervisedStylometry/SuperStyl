 CVR mundus militat sub vana gloria? Cuius prosperitas est transitoria: Tum citò labitur eius potentia, Quàm vasa figuli, quae sunt fragilia. Plus fido literis scriptis in glacie, Quàm mundi fragilis vanae fallaciae; Fallax in praemiis virtutis specie, Quae nunquam habuit tempus fiduciae. Magis credendum est viris fallacibus, Quàm mundi miseris prosperitatibus Falsus in somniis, & volupatibus; Falsus in studijs, & vanitatibus. Dic vbi Salamon olim tam nobilis? Dic vbi Sampson nunc dux invincibilis? Vel pulcher Absalon vultu mirabilis? Vel dulcis Ionathas multum amabilis? Quò Caesar abijt celsus imperio? Vel Diues splendidus totus in prandio? Dic, vbi Tullius clarus eloquio? Vel Aristoteles summus ingenio? Tot clari Principes, tot rerum spatia, Tot regna Praesulum, tot ora fortia, Tot mundi Principes tanta potentia? In ictu oculi clauduntur omnia. Quàm breue festum est haec mundi gloria! Vt vmbra volucris, sic eius gaudia, Quae semper subtrahunt aeterna praemia, Et ducunt hominem ad dura deuia. O esca vermium! ô massa pulueris! O ros, ô vanitas, cur sic extolleris? Ignoras penitus vtrum cras vixeris; Fac bonum omnibus tam diu quàm poteris. Haec mundi gloria, quae magni penditur. Sacris in literis flos foeni dicitur, Et leue folium, quod vento rapitur, Sic vita hominum hac vita tollitur. Nil tuum dixeris, quod potes perdere: Quod mundus tribuit, intendit rapere: Superna cogita, cor sit in aethere, Felix qui potuit mundum contemnere. 