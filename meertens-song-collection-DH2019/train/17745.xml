<?xml version='1.0' encoding='utf-8' standalone='yes'?>
<song>
  <meta>
    <id>17745</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Nu is doch heen des winters strijd</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Nu is doch heen der heiligen stryt;</l>
        <l id="s1:l2">si syn nu mit God zeer verblyt</l>
        <l id="s1:l3">in over groter weelden.</l>
        <l id="s1:l4">Sy waren vroem ende wel ghemoet,</l>
        <l id="s1:l5">rechtverdich ende dair toe goet</l>
        <l id="s1:l6">al totter lester stonden.</l>
        <l id="s1:l7">Dat liden is nu heen gegaen,</l>
        <l id="s1:l8">ende groot loen hebben si ontfaen,</l>
        <l id="s1:l9">al sonder waen,</l>
        <l id="s1:l10">in wonderliker minnen.</l>
        <l id="s1:l11">Men siet haer duechd so schone staen;</l>
        <l id="s1:l12">des willen wise ommevaen,</l>
        <l id="s1:l13">ende ons ontlaen</l>
        <l id="s1:l14">all dat ons hier mach scaden.</l>
        <l id="s1:l15">Des willen wi ons verbliden</l>
        <l id="s1:l16">in hare zueter acht;</l>
        <l id="s1:l17">men hoirt tot allen tiden</l>
        <l id="s1:l18">hair wairder woirden cracht;</l>
        <l id="s1:l19">hair lieflike leren,</l>
        <l id="s1:l20">dat doet ons vroechden meren;</l>
        <l id="s1:l21">hair lof is menigher leye.</l>
      </lg>
      <lg id="s2" type="stanza">
        <l id="s2:l1">Die glori Goods is over clair,</l>
        <l id="s2:l2">myn hoep, myn troest, die is al dair</l>
        <l id="s2:l3">uut al myn hartsen gheren.</l>
        <l id="s2:l4">Dair is vroechd ende vrolicheit,</l>
        <l id="s2:l5">blyscap ende zueticheit,</l>
        <l id="s2:l6">men machs hier niet versinnen.</l>
        <l id="s2:l7">Een dach meer vruechden heeft aldair,</l>
        <l id="s2:l8">dan hier doen hondert dusent iair,</l>
        <l id="s2:l9">dats ymmer wair,</l>
        <l id="s2:l10">wantmen vintet so bescreven.</l>
        <l id="s2:l11">O wairde, hoghe, edel moet,</l>
        <l id="s2:l12">die nu hier na syn harte doet,</l>
        <l id="s2:l13">hi is vroet,</l>
        <l id="s2:l14">ten sal hem nymmermeer rouwen.</l>
        <l id="s2:l15">Des willen wi ons verbliden</l>
        <l id="s2:l16">in deser zueter gedacht</l>
        <l id="s2:l17">ende laten ons niet ontgliden;</l>
        <l id="s2:l18">hier aen leit grote macht;</l>
        <l id="s2:l19">hier om dic te dencken</l>
        <l id="s2:l20">dat is nu groitlic noet,</l>
        <l id="s2:l21">willen wi werden bi Gode grote.</l>
      </lg>
      <lg id="s3" type="stanza">
        <l id="s3:l1">Ic heb tot noch so zeer gedwaelt,</l>
        <l id="s3:l2">grote scade heb ic behaelt</l>
        <l id="s3:l3">in vergankeliken dingen;</l>
        <l id="s3:l4">in my selven wil ic nu gaen</l>
        <l id="s3:l5">ende alle dingen laten staen</l>
        <l id="s3:l6">ende wil oic nu beghinnen.</l>
        <l id="s3:l7">Ten mach hier niet lang gedueren,</l>
        <l id="s3:l8">die genoecht der creatueren;</l>
        <l id="s3:l9">in corter uren</l>
        <l id="s3:l10">ist al hier verloren.</l>
        <l id="s3:l11">Ic wil nu myns selfs avegaen</l>
        <l id="s3:l12">ende alle dinc te niete slaen</l>
        <l id="s3:l13">ende voirtaen</l>
        <l id="s3:l14">myn herte tot Gode keren.</l>
        <l id="s3:l15">Nu wil ic mi vernieten</l>
        <l id="s3:l16">ic Cristus diep oetmoet,</l>
        <l id="s3:l17">ic salt oic ens genieten,</l>
        <l id="s3:l18">syn trou is also groet;</l>
        <l id="s3:l19">och wair ic van sonden bloet,</l>
        <l id="s3:l20">dat wair myn ziel so over goet;</l>
        <l id="s3:l21">an hoep staat al myn troeste.</l>
      </lg>
    </lg>
  </text>
</song>
