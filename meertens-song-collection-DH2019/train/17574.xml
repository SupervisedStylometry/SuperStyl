<?xml version='1.0' encoding='utf-8' standalone='yes'?>
<song>
  <meta>
    <id>17574</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ik heb de wereld zeer bemind</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Mijn herte is myn in tween geclooft,</l>
        <l id="s1:l2">wie sal mi heelen dese wonde?</l>
        <l id="s1:l3">Daer en is geen meester toe gelooft,</l>
        <l id="s1:l4">daer en wert geen meester toe ghevonden,</l>
        <l id="s1:l5">dan een daer ic om hebbe gesonden</l>
        <l id="s1:l6">om medecijne van haer te ontfaen;</l>
        <l id="s1:l7">troost si mi niet in corter stonden,</l>
        <l id="s1:l8">eylacen, van drucke sal ic vergaen.</l>
      </lg>
      <lg id="s2" type="stanza">
        <l id="s2:l1">Daer en is gheen cruyt so goet so fijn,</l>
        <l id="s2:l2">noch goet suycker, noch noten muscaten,</l>
        <l id="s2:l3">noch spise, noch dranc, noch bier noch wyn,</l>
        <l id="s2:l4">die mijnder siecten connen gheven bate;</l>
        <l id="s2:l5">dan liefkens troost gaet boven maten.</l>
        <l id="s2:l6">Och mochte ick troost van haer ontfaen!</l>
        <l id="s2:l7">Troost si mi niet, het is te laet,</l>
        <l id="s2:l8">eylacen, van drucke sal ic vergaen.</l>
      </lg>
      <lg id="s3" type="stanza">
        <l id="s3:l1">Schoone woorden en zijn die cruyden niet,</l>
        <l id="s3:l2">ten is gheen rechte medecijn;</l>
        <l id="s3:l3">die troost met goeder herten biet,</l>
        <l id="s3:l4">verdrijft den druc wt dat herte mijn.</l>
        <l id="s3:l5">Eens siaers plach ic die liefste zijn;</l>
        <l id="s3:l6">ick en weet niet wat ick hebbe misdaen.</l>
        <l id="s3:l7">Laet si mi langher in desen schijn,</l>
        <l id="s3:l8">eylacen, van drucke sal ic vergaen.</l>
      </lg>
      <lg id="s4" type="stanza">
        <l id="s4:l1">Had ic misdaen, het waer mi leedt</l>
        <l id="s4:l2">dat mi vrou Venus wrake dede;</l>
        <l id="s4:l3">ick hebbe so lange geweest haer knecht</l>
        <l id="s4:l4">ghetrouwe ende ooc gestadich mede,</l>
        <l id="s4:l5">ende haer gedient na Venus seden</l>
        <l id="s4:l6">ende altijt wel te passe gedaen.</l>
        <l id="s4:l7">Troost si mi niet, het is onreden;</l>
        <l id="s4:l8">eylacen, van drucke sal ic vergaen.</l>
      </lg>
      <lg id="s5" type="stanza">
        <l id="s5:l1">Wie uwer bedroefder herten zijn,</l>
        <l id="s5:l2">ic hadde u gaerne troost ghegeven,</l>
        <l id="s5:l3">te kiesen voor verlies ghewin,</l>
        <l id="s5:l4">hadt ghi na mi willen cleven;</l>
        <l id="s5:l5">mer neen, ghi niet; des moet ghi sneven</l>
        <l id="s5:l6">ende altijts grooten druc ontfaen;</l>
        <l id="s5:l7">ende en wildi mi gheen troost dan gheven,</l>
        <l id="s5:l8">eylacen, van drucke sal ick vergaen.</l>
      </lg>
    </lg>
  </text>
</song>
