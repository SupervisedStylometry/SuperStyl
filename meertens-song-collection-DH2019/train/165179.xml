<?xml version='1.0' encoding='utf-8' standalone='yes'?>
<song>
  <meta>
    <id>165179</id>
    <date>
      <year-start>1650</year-start>
      <year-end>1650</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Psalm 078 Datheen</melody>
  <author>J. Sent</author></meta>
  <text>
    <lg type="song">
      <lg id="s1" type="stanza">
        <l id="s1:l1">GHy zijt gheweest ons toevlucht, Heer ghenadich,</l>
        <l id="s1:l2">End t' aller tijt ons toeverlaet ghepresen:</l>
        <l id="s1:l3">Jae selfs eer die bergen waren int wesen:</l>
        <l id="s1:l4">Eer dat ghemaeckt wiert d' eertrijck onghestadich,</l>
        <l id="s1:l5">Soo waert ghy Godt alsoo ghy nu oock zijt,</l>
        <l id="s1:l6">Ende voortaen blijven sal 't eeuwiger tijt.</l>
      </lg>
      <lg id="s2" type="stanza">
        <l id="s2:l1">Als ghy wilt, de mensche moet haest beswijcken,</l>
        <l id="s2:l2">Ghy spreeckt, O mensch sterflijck van cleyner weerden,</l>
        <l id="s2:l3">Ick wil dat ghy haest wert tot stof der eerden</l>
        <l id="s2:l4">Want by u zijn duysent Jaer te ghelijcken,</l>
        <l id="s2:l5">Als by ons een dach, die nu is vergaen,</l>
        <l id="s2:l6">Oft een nachtwake die haest loopt voortaen.</l>
      </lg>
      <lg id="s3" type="stanza">
        <l id="s3:l1">Ghy laet den menschen een tempeest toecomen,</l>
        <l id="s3:l2">So vergaen sy als een droom onbequame</l>
        <l id="s3:l3">In eener morgen-stont zijn al t' same</l>
        <l id="s3:l4">Afghemaeyt, soo men op 't veldt snijdt die bloemen,</l>
        <l id="s3:l5">Die smorghens staen lieflijck ende schoon by een;</l>
        <l id="s3:l6">Maer t' savonts hebben verwe noch cracht gheen.</l>
      </lg>
      <lg id="s4" type="stanza">
        <l id="s4:l1">Vergaen doet ons u gramschap seer beladen,</l>
        <l id="s4:l2">Ende maeckt dat wy zijn wonderlijck verslaghen</l>
        <l id="s4:l3">V toorn doet dat wy gantschelijck vertsagen</l>
        <l id="s4:l4">Als ghy Heer, voor u neemt al ons misdaden</l>
        <l id="s4:l5">Ende door-gront ons herte scherpelijck met vliet,</l>
        <l id="s4:l6">Ja ons verborghen ghedachten door siet.</l>
      </lg>
      <lg id="s5" type="stanza">
        <l id="s5:l1">So eynden ons dagen die haest voortvaren</l>
        <l id="s5:l2">Door u gramschap gaet recht voorby ons leven,</l>
        <l id="s5:l3">Als een spreeck-woort vanden menschen ghedreven</l>
        <l id="s5:l4">Want ons dagen zijn slechts 't seventich jaren</l>
        <l id="s5:l5">Oft tachtentich, alst al ten besten raeckt,</l>
        <l id="s5:l6">Ende nae dat het een sterck mensche langhe maeckt.</l>
      </lg>
      <lg id="s6" type="stanza">
        <l id="s6:l1">Noch ist t' beste van onse elende daghen</l>
        <l id="s6:l2">Niet dan moeyt ende arbeyt, jae oock swaer lijden,</l>
        <l id="s6:l3">'Twelck vergaet so wy ooc doen 't allen tijden</l>
        <l id="s6:l4">Wie kan den last uwer gramschap verdraghen,</l>
        <l id="s6:l5">Oft verstaen? want so groot u kracht is,</l>
        <l id="s6:l6">So groot is oock uwe toorne ghewis.</l>
      </lg>
      <lg id="s7" type="stanza">
        <l id="s7:l1">Daerom, o Heer, leert ons verstaen ende mercken,</l>
        <l id="s7:l2">Hoe cort dat ons leven is, vol van smerten,</l>
        <l id="s7:l3">Dat wy verstaen mogen end' recht beherten,</l>
        <l id="s7:l4">Vwe wijsheyt in u woort, end u wercken,</l>
        <l id="s7:l5">Keert tot ons, hoe langhe sullen claghen wy,</l>
        <l id="s7:l6">Van uwer gramschap maeckt u knechten vry.</l>
      </lg>
      <lg id="s8" type="stanza">
        <l id="s8:l1">Maeckt ons smorghens vroech vol uwer ghenade,</l>
        <l id="s8:l2">Op dat wy met vreugt end vrolijcken singen</l>
        <l id="s8:l3">Den loop onses levens moghen volbringhen:</l>
        <l id="s8:l4">Verheught ons, Heer al t' saem vroech ende spade,</l>
        <l id="s8:l5">Na dat ghy ons nu hebt so menich Jaer</l>
        <l id="s8:l6">Seer hart benout in uwen toorne swaer.</l>
      </lg>
      <lg id="s9" type="stanza">
        <l id="s9:l1">Over u knechten laet u werck blijcken</l>
        <l id="s9:l2">Laet over ons kindren schijnen u eere,</l>
        <l id="s9:l3">Ende u heerlijckheyt claer blincken, o Heere</l>
        <l id="s9:l4">Regiert ons doen, o Godt, Heer des eerdt-rijcken,</l>
        <l id="s9:l5">Ende stiert ons doch in eenen rechten ganck</l>
        <l id="s9:l6">Regeert ons doen, want wy zijn menschen cranck.</l>
      </lg>
    </lg>
  </text>
</song>
