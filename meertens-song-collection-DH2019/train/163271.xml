<?xml version='1.0' encoding='utf-8' standalone='yes'?>
<song>
  <meta>
    <id>163271</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Een meisje had een ruiter lief</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">DEn tijdt is hier, nae Schrifts vermaen</l>
        <l id="s1:l2">Om van den slaep nu op te staen,</l>
        <l id="s1:l3">Van der Weerelt te scheyden,</l>
        <l id="s1:l4">En langher niet te beyden.</l>
      </lg>
      <lg id="s2" type="stanza">
        <l id="s2:l1">Recht is hier d'aenghename Iaer,</l>
        <l id="s2:l2">Dat ons vrijdt van alle ghevaer,</l>
        <l id="s2:l3">Den swaren last der zonden,</l>
        <l id="s2:l4">Wordt door Christum ontbonden.</l>
      </lg>
      <lg id="s3" type="stanza">
        <l id="s3:l1">Verheught laet ons gaen te ghemoet</l>
        <l id="s3:l2">Den Coninck groot, die sulcx nu doet,</l>
        <l id="s3:l3">Elck een wil hem vercieren,</l>
        <l id="s3:l4">Om sijn Feest recht te vyeren.</l>
      </lg>
      <lg id="s4" type="stanza">
        <l id="s4:l1">In ons, zijnde gheheel vertsaeght,</l>
        <l id="s4:l2">T'ghebroken herte hem behaeght</l>
        <l id="s4:l3">Eenen gheest seer verslaghen,</l>
        <l id="s4:l4">Doet hem voor al behaghen.</l>
      </lg>
      <lg id="s5" type="stanza">
        <l id="s5:l1">Cleen ende groot de zonden al,</l>
        <l id="s5:l2">Van ons ghedaen, end' Adams val,</l>
        <l id="s5:l3">Gheerne voor hem belijden,</l>
        <l id="s5:l4">En al boosheyt vermyden.</l>
      </lg>
      <lg id="s6" type="stanza">
        <l id="s6:l1">Kennen Christum voor den Heylant,</l>
        <l id="s6:l2">Dien Godt de Vader heeft ghesant,</l>
        <l id="s6:l3">Den Soon Gods hoogh verheven,</l>
        <l id="s6:l4">Die ons schinckt d'eeuwich leven.</l>
      </lg>
      <lg id="s7" type="stanza">
        <l id="s7:l1">Een ellick wil bedincken saen,</l>
        <l id="s7:l2">Hoe hy Christum heeft aenghedaen</l>
        <l id="s7:l3">Int Doopsel, met betrouwen</l>
        <l id="s7:l4">Vast'lijck aen hem te houwen.</l>
      </lg>
      <lg id="s8" type="stanza">
        <l id="s8:l1">Niet meer te  vreesen int foreest,</l>
        <l id="s8:l2">Gheeft hy ons den heylighen Gheest,</l>
        <l id="s8:l3">Matelijck met verstande,</l>
        <l id="s8:l4">Tot eenen onderpande.</l>
      </lg>
      <lg id="s9" type="stanza">
        <l id="s9:l1">Bringhen ginck hy u wel bereyt</l>
        <l id="s9:l2">Het reyn witte onschuldich cleyt,</l>
        <l id="s9:l3">Dat by hem was ghebleven,</l>
        <l id="s9:l4">Nu heeft hy't ons ghegheven.</l>
      </lg>
      <lg id="s10" type="stanza">
        <l id="s10:l1">En nam ons aen tot sijnen wil,</l>
        <l id="s10:l2">Dat wy hem souden houden stil,</l>
        <l id="s10:l3">End' van des vleesches lusten,</l>
        <l id="s10:l4">Ghestadich sullen rusten</l>
      </lg>
      <lg id="s11" type="stanza">
        <l id="s11:l1">Rusten alsoo van onsen werck,</l>
        <l id="s11:l2">Maer hy met sijnen Gheest seer sterck</l>
        <l id="s11:l3">Wilt stadich in ons wercken,</l>
        <l id="s11:l4">Met sijnen Gheest verstercken.</l>
      </lg>
      <lg id="s12" type="stanza">
        <l id="s12:l1">Ten mach niet anders zijn beduyt,</l>
        <l id="s12:l2">Dan ellick moet nu met hem uyt,</l>
        <l id="s12:l3">En d'aertsche heel versaken,</l>
        <l id="s12:l4">En nae het Hemelsch haken.</l>
      </lg>
      <lg id="s13" type="stanza">
        <l id="s13:l1">Rechtveerdich ende sober fijn,</l>
        <l id="s13:l2">En daer toe oock Godtsalich zijn</l>
        <l id="s13:l3">En wachten metten vromen,</l>
        <l id="s13:l4">Tot dat de Heer sal comen.</l>
      </lg>
      <lg id="s14" type="stanza">
        <l id="s14:l1">Al in den wolcken hoogh gheacht,</l>
        <l id="s14:l2">Ende met hem sijn groote macht,</l>
        <l id="s14:l3">Als hy sal openbaren,</l>
        <l id="s14:l4">Met der Hemelscher scharen.</l>
      </lg>
      <lg id="s15" type="stanza">
        <l id="s15:l1">Met een blydelijcken schal,</l>
        <l id="s15:l2">Hy u dat lieflijck roepen sal,</l>
        <l id="s15:l3">O ghy ghebenedyde,</l>
        <l id="s15:l4">Comt sitten aen mijn zyde.</l>
      </lg>
      <lg id="s16" type="stanza">
        <l id="s16:l1">Slaet dit wel gae, mijn lieve kint</l>
        <l id="s16:l2">Het eeuwich goet voor al bemint,</l>
        <l id="s16:l3">Wilt dit niet ydel singhen,</l>
        <l id="s16:l4">Maer met der daet volbringhen.</l>
      </lg>
    </lg>
  </text>
</song>
