<?xml version='1.0' encoding='utf-8' standalone='yes'?>
<song>
  <meta>
    <id>158203</id>
    <date>
      <year-start>1650</year-start>
      <year-end>1650</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Tien geboden</melody>
  <author>J. Sent</author></meta>
  <text>
    <lg type="song">
      <lg id="s1" type="stanza">
        <l id="s1:l1">INn Godt wil u nu gaen verblijden,</l>
        <l id="s1:l2">O ghy ons Vrienden nu ter tijt,</l>
        <l id="s1:l3">Singht, speelt, en wilt doch oock belijden,</l>
        <l id="s1:l4">Sijn heylghen naem int aertsche crijt,</l>
        <l id="s1:l5">Want hy is altoos seer te prijsen</l>
        <l id="s1:l6">'T looven en dancken met verstant,</l>
        <l id="s1:l7">Om dan hier na te verjolijsen</l>
        <l id="s1:l8">Met d' Enghelen int Hemelsch Landt.</l>
      </lg>
      <lg id="s2" type="stanza">
        <l id="s2:l1">O ghy ons Godt van grooter waerden</l>
        <l id="s2:l2">Coninck en Heere boven al,</l>
        <l id="s2:l3">Wie sal u doch als den vermaerden</l>
        <l id="s2:l4">Met Harpen ende bly geschal,</l>
        <l id="s2:l5">Ghenoechsaem loven vroech en spade</l>
        <l id="s2:l6">Voor u weldaet, en Wercken schoon,</l>
        <l id="s2:l7">Dien ghy bewijst ons uyt ghenaden</l>
        <l id="s2:l8">Meer als wy waert syn Heer ydoon.</l>
      </lg>
      <lg id="s3" type="stanza">
        <l id="s3:l1">Hoe heerlijck is doch te aenschouwen</l>
        <l id="s3:l2">V firmament wijt uyt-ghespreyt,</l>
        <l id="s3:l3">Verciert boven alle Landouwen</l>
        <l id="s3:l4">Met veelerhande heerlijckheyt,</l>
        <l id="s3:l5">Als Son, met Maen, en Sterren t'samen</l>
        <l id="s3:l6">Cometen, en Planeten, fris,</l>
        <l id="s3:l7">Sulcks dat wy ons wel moghen schamen</l>
        <l id="s3:l8">Dat sulcks buyten ons weten, is.</l>
      </lg>
      <lg id="s4" type="stanza">
        <l id="s4:l1">AN d' Aerde men oock kan bemercken</l>
        <l id="s4:l2">V wijsheyt ende groote cracht,</l>
        <l id="s4:l3">Daer mede ghy al uwe wercken</l>
        <l id="s4:l4">Stiert, en regiert, dach ende nacht,</l>
        <l id="s4:l5">Hoe schoon en lieflijck staen de boomen</l>
        <l id="s4:l6">Bloeyende van veel vruchten soet</l>
        <l id="s4:l7">Het lant oock tot gherijf der vromen</l>
        <l id="s4:l8">Gheeft Tarf en Coorn in overvloet.</l>
      </lg>
      <lg id="s5" type="stanza">
        <l id="s5:l1">Beth sietmen in de groene weyden</l>
        <l id="s5:l2">De Vogh'len singhen vroolijck daer,</l>
        <l id="s5:l3">En 't Vee by groot ghetalle leyden</l>
        <l id="s5:l4">Om Melck en Caes, en voetsel claer,</l>
        <l id="s5:l5">Landen, en Steden cierlijck bebout</l>
        <l id="s5:l6">Met huysen en palleysen dicht,</l>
        <l id="s5:l7">Beemden, en Boomgaerden menichfout</l>
        <l id="s5:l8">Vintdmen tot ons profijt ghesticht.</l>
      </lg>
      <lg id="s6" type="stanza">
        <l id="s6:l1">AVonts laet ghy de Lucht betrecken</l>
        <l id="s6:l2">Met donckerheydt om rusten saen</l>
        <l id="s6:l3">Smorghens weder het licht uytstrecken,</l>
        <l id="s6:l4">Om elck een tot syn werck te gaen,</l>
        <l id="s6:l5">En seghent dan der geener handen</l>
        <l id="s6:l6">Die u Heer vreesen in haer doen,</l>
        <l id="s6:l7">Dat sy niet en comen tot schanden</l>
        <l id="s6:l8">Dien haer na u wille spoen.</l>
      </lg>
      <lg id="s7" type="stanza">
        <l id="s7:l1">KEeren laet ghy oock die Zee-baren</l>
        <l id="s7:l2">Dat sy haer perck niet overtreen,</l>
        <l id="s7:l3">De Schepen sietmen daer in varen</l>
        <l id="s7:l4">Op u ghenade Heer alleen,</l>
        <l id="s7:l5">De Coop-handel wort wijt ghedreven</l>
        <l id="s7:l6">Met veel gheldts en pracktijcken loos</l>
        <l id="s7:l7">Maer ghy Heer moet de zeeghen gheven</l>
        <l id="s7:l8">Oft haer doen is vergheefs altoos.</l>
      </lg>
      <lg id="s8" type="stanza">
        <l id="s8:l1">Sold ick noch hier wijder verhalen</l>
        <l id="s8:l2">V cracht en wercken int ghemeyn</l>
        <l id="s8:l3">Verstandt en wijsheydt soud my falen</l>
        <l id="s8:l4">Soo cierlijck syn sy Heer certeyn,</l>
        <l id="s8:l5">Maer Heere, Godt boven al desen</l>
        <l id="s8:l6">Hebt ghy den Mensch gheschapen fijn,</l>
        <l id="s8:l7">Om een Heer over dien te wesen</l>
        <l id="s8:l8">Ende ghestelt int lust-hof dijn.</l>
      </lg>
      <lg id="s9" type="stanza">
        <l id="s9:l1">MET wijsheydt en gherechtichede</l>
        <l id="s9:l2">Schiep ghy hem nae u Godlijck beeld,</l>
        <l id="s9:l3">Onsterflijck ende heylich mede</l>
        <l id="s9:l4">Volcomen dat hem niet en feelt,</l>
        <l id="s9:l5">Maer o lief Heer 't is te beclaghen</l>
        <l id="s9:l6">Dat hy soo deerlijck is vervoert,</l>
        <l id="s9:l7">Door s' vyandts list, en dies moet draghen</l>
        <l id="s9:l8">V toorn in u seere beroert.</l>
      </lg>
      <lg id="s10" type="stanza">
        <l id="s10:l1">SYN schoonheyt was gheheel verlooren</l>
        <l id="s10:l2">Indien hy soo gebleven was,</l>
        <l id="s10:l3">Maer uwen Soon eenich ghebooren</l>
        <l id="s10:l4">Hem van dien wont weder ghenas,</l>
        <l id="s10:l5">Dus laet ons Heere doch bedencken</l>
        <l id="s10:l6">V groote liefde dien ons ghy,</l>
        <l id="s10:l7">Door hem alleen, Heere ginckt schencken</l>
        <l id="s10:l8">En maeckte ons van alles vry.</l>
      </lg>
      <lg id="s11" type="stanza">
        <l id="s11:l1">LIEVE Heer wilt ons hert doch stieren</l>
        <l id="s11:l2">Tot een heylich gheloof in hem,</l>
        <l id="s11:l3">Dat wy van Sonden moghen vieren</l>
        <l id="s11:l4">En nae volghen synen stem,</l>
        <l id="s11:l5">Laet ons gheloof oock werden dadich</l>
        <l id="s11:l6">Voor u en teghen alle man,</l>
        <l id="s11:l7">Goet te doen, en niemandt schadich</l>
        <l id="s11:l8">Om te brenghen de Croon daer van.</l>
      </lg>
      <lg id="s12" type="stanza">
        <l id="s12:l1">MOEDERlijck sorgh heeft hy gedragen</l>
        <l id="s12:l2">Voor syne Kinderen allegaer,</l>
        <l id="s12:l3">Doe hy op hem nam onse plaghen</l>
        <l id="s12:l4">En so versoende synen Vaer,</l>
        <l id="s12:l5">Maer ons die waren afgheweecken</l>
        <l id="s12:l6">Versmoort in onser sonden doodt,</l>
        <l id="s12:l7">En ons verweckt, en uyt ghesteecken</l>
        <l id="s12:l8">Sijn Armen mildt uyt liefen groot'</l>
      </lg>
      <lg id="s13" type="stanza">
        <l id="s13:l1">ENDE gheroepen wilt doch comen,</l>
        <l id="s13:l2">Tot my, al die daer zijdt belast,</l>
        <l id="s13:l3">Ick sal u troosten sonder schromen,</l>
        <l id="s13:l4">Hout u maer aen mijn leere vast</l>
        <l id="s13:l5">Daerom willen wy Heere keeren,</l>
        <l id="s13:l6">Om u te loven met jolijt,</l>
        <l id="s13:l7">Al watter leeft, wilt met ons eeren</l>
        <l id="s13:l8">Den grooten Godt gebenedijt.</l>
      </lg>
      <lg id="s14" type="stanza">
        <l id="s14:l1">HUYSVROUW Christi, Princesse schoone,</l>
        <l id="s14:l2">Looft nu met ons u Bruydegom,</l>
        <l id="s14:l3">En oock ghy Enghels in den Throone,</l>
        <l id="s14:l4">Jae watter leeft in eender som,</l>
        <l id="s14:l5">Want hy ist weert als den bequamen,</l>
        <l id="s14:l6">Te ontfangen, Lof, prijs en eer,</l>
        <l id="s14:l7">Dies looft ons Ziel hem en seght Amen,</l>
        <l id="s14:l8">Amen, Amen, o lieve Heer.</l>
      </lg>
    </lg>
  </text>
</song>
