<?xml version='1.0' encoding='utf-8' standalone='yes'?>
<song>
  <meta>
    <id>40680</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Het daagt in de oosten</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Het daghet inden Oosten,</l>
        <l id="s1:l2">het lichtet overal;</l>
        <l id="s1:l3">hoe luttel weet mijn liefken,</l>
        <l id="s1:l4">och waer ick henen sal!</l>
      </lg>
      <lg id="s2" type="stanza">
        <l id="s2:l1">‘Och, warent al mijn vrienden</l>
        <l id="s2:l2">dat mijn vianden zijn,</l>
        <l id="s2:l3">ick voerde u uuten lande,</l>
        <l id="s2:l4">mijn lief, mijn minnekijn.’</l>
      </lg>
      <lg id="s3" type="stanza">
        <l id="s3:l1">- ‘Dats waer soudi mi voeren,</l>
        <l id="s3:l2">stout ridder wel gemeyt?</l>
        <l id="s3:l3">Ic ligge in myns liefs armkens,</l>
        <l id="s3:l4">met grooter waerdicheyt.’</l>
      </lg>
      <lg id="s4" type="stanza">
        <l id="s4:l1">- ‘Ligdy in uws liefs armen?</l>
        <l id="s4:l2">Bilo, ghi en segt niet waer:</l>
        <l id="s4:l3">gaet henen ter linde groene,</l>
        <l id="s4:l4">versleghen so leyt hi daer.’</l>
      </lg>
      <lg id="s5" type="stanza">
        <l id="s5:l1">Tmeysken nam haren mantel</l>
        <l id="s5:l2">ende si ghinc eenen ganck</l>
        <l id="s5:l3">al totter linde groene,</l>
        <l id="s5:l4">daer si den dooden vant.</l>
      </lg>
      <lg id="s6" type="stanza">
        <l id="s6:l1">‘Och ligdy hier verslaghen</l>
        <l id="s6:l2">versmoort al in u bloet!</l>
        <l id="s6:l3">dat heeft gedaen u roemen</l>
        <l id="s6:l4">ende uwen hooghen moet.</l>
      </lg>
      <lg id="s7" type="stanza">
        <l id="s7:l1">‘Och ligdy hier verslaghen,</l>
        <l id="s7:l2">die mi te troosten plach!</l>
        <l id="s7:l3">wat hebdy mi gelaten</l>
        <l id="s7:l4">so menigen droeven dach.’</l>
      </lg>
      <lg id="s8" type="stanza">
        <l id="s8:l1">Tmeysken nam haren mantel</l>
        <l id="s8:l2">ende si ghinc eenen ganck</l>
        <l id="s8:l3">al voor haers vaders poorte,</l>
        <l id="s8:l4">die si ontsloten vant.</l>
      </lg>
      <lg id="s9" type="stanza">
        <l id="s9:l1">‘Och is hier eenich heere,</l>
        <l id="s9:l2">oft eenich edel man,</l>
        <l id="s9:l3">die mi mijnen dooden</l>
        <l id="s9:l4">begraven helpen can?’</l>
      </lg>
      <lg id="s10" type="stanza">
        <l id="s10:l1">Die heeren sweghen stille,</l>
        <l id="s10:l2">si en maecten gheen geluyt;</l>
        <l id="s10:l3">dat meysken keerde haer omme,</l>
        <l id="s10:l4">si ghinc al weenende uit.</l>
      </lg>
      <lg id="s11" type="stanza">
        <l id="s11:l1">Si nam hem in haren armen,</l>
        <l id="s11:l2">si custe hem voor den mont,</l>
        <l id="s11:l3">in eender corter wijlen,</l>
        <l id="s11:l4">tot also menigher stont.</l>
      </lg>
      <lg id="s12" type="stanza">
        <l id="s12:l1">Met sinen blancken swaerde</l>
        <l id="s12:l2">dat si die aerde op groef,</l>
        <l id="s12:l3">met haer snee witten armen</l>
        <l id="s12:l4">ten grave dat si hem droech.</l>
      </lg>
      <lg id="s13" type="stanza">
        <l id="s13:l1">‘Nu wil ic mi gaen begeven</l>
        <l id="s13:l2">in een cleyn cloosterkijn,</l>
        <l id="s13:l3">ende draghen swarte wijlen,</l>
        <l id="s13:l4">ende worden een nonnekijn.’</l>
      </lg>
      <lg id="s14" type="stanza">
        <l id="s14:l1">Met hare claerder stemme,</l>
        <l id="s14:l2">die misse dat si sanck,</l>
        <l id="s14:l3">met haer snee witten handen</l>
        <l id="s14:l4">dat si dat belleken clanck.</l>
      </lg>
    </lg>
  </text>
</song>
