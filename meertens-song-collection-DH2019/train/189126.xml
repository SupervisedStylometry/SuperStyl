<?xml version='1.0' encoding='utf-8' standalone='yes'?>
<song>
  <meta>
    <id>189126</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>De meise jeugd</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Paulus ghebiedt,</l>
        <l id="s1:l2">De gheloovighe Christen vaten,</l>
        <l id="s1:l3">En segt wilt niet,</l>
        <l id="s1:l4">Vwe by eencomste verlaten,</l>
        <l id="s1:l5">Als de sommige, die sulcx haten,</l>
        <l id="s1:l6">Maer vermaent malcander ongheslaeckt,</l>
        <l id="s1:l7">Na Schriften leer//en dies te meer,</l>
        <l id="s1:l8">Als ghy siet dat den dach des Heeren naect.</l>
      </lg>
      <lg id="s2" type="stanza">
        <l id="s2:l1">T'comen by een</l>
        <l id="s2:l2">Doet de liefde groeyen al vooren</l>
        <l id="s2:l3">Dits niet alleen</l>
        <l id="s2:l4">Gheseyt, van vermaninghe hooren,</l>
        <l id="s2:l5">Maer, te besoecken d'uytvercoren,</l>
        <l id="s2:l6">Broeders en susters Christi vermaert</l>
        <l id="s2:l7">Tot s'Heeren prijs, als een bewijs,</l>
        <l id="s2:l8">Der reyner liefden, na Christus aert.</l>
      </lg>
      <lg id="s3" type="stanza">
        <l id="s3:l1">Men siet publijck,</l>
        <l id="s3:l2">D'een kole doet d'ander ontsteken,</l>
        <l id="s3:l3">In der ghelijck,</l>
        <l id="s3:l4">Als d'een broeder d'ander hoort spreken</l>
        <l id="s3:l5">So wroecht den gheest, dan elcx ghebreken</l>
        <l id="s3:l6">Waer hy tghemoet weder vyerich//gloeyt,</l>
        <l id="s3:l7">By comste soet, die is seer goet,</l>
        <l id="s3:l8">Want daer uyt de liefde manierich//groeyt/</l>
      </lg>
      <lg id="s4" type="stanza">
        <l id="s4:l1">O Gods scholiers,</l>
        <l id="s4:l2">Merckt in contrarie van desen</l>
        <l id="s4:l3">Een kole vyers,</l>
        <l id="s4:l4">Als die langh alleene moet wesen,</l>
        <l id="s4:l5">Tgloeyen vergaet//vrienden ghepresen,</l>
        <l id="s4:l6">By een comste dies, niet swichten//laet,</l>
        <l id="s4:l7">Maer alsoot dient//wel gheingient,</l>
        <l id="s4:l8">Neerstich by een om elcken stichten//gaet</l>
      </lg>
      <lg id="s5" type="stanza">
        <l id="s5:l1">Alst soo ghebuert,</l>
        <l id="s5:l2">Dat byeencomste mach gheschieden,</l>
        <l id="s5:l3">Reyn ghenatuert,</l>
        <l id="s5:l4">S'Herten goet, s'ghemoet//wil bedieden</l>
        <l id="s5:l5">En alle ydel clap uytwieden,</l>
        <l id="s5:l6">Als heden herbooren in den gheest,</l>
        <l id="s5:l7">Toont taller tijt//dat ghy hier zijt</l>
        <l id="s5:l8">Spoeckende tonsienlijcke aldermeest.</l>
      </lg>
      <lg id="s6" type="stanza">
        <l id="s6:l1">S'Gheests salven leert</l>
        <l id="s6:l2">Ons, dat byeencomste bedreven</l>
        <l id="s6:l3">Veel profijteert,</l>
        <l id="s6:l4">Tot een oprecht Godsalich leven,</l>
        <l id="s6:l5">Hierom vrienden Christi verheven.</l>
        <l id="s6:l6">Neerstich begheven wilt u hier toe</l>
        <l id="s6:l7">Vermaent, straft, troost//uyt goet propoost</l>
        <l id="s6:l8">Gheschiedende, wil doch nemen int goe.</l>
      </lg>
      <lg id="s7" type="stanza">
        <l id="s7:l1">Broeders eerbaer,</l>
        <l id="s7:l2">Vseert (alst pas gheeft) u versamen,</l>
        <l id="s7:l3">Malcander waer</l>
        <l id="s7:l4">Aldus nemende in t'betamen</l>
        <l id="s7:l5">Wat oorboor is ter zielen vramen</l>
        <l id="s7:l6">Daer af wilt comen ter selver tijt,</l>
        <l id="s7:l7">Vroom in den gront//poocht t'aller stont</l>
        <l id="s7:l8">Met tontfanghen pont te doene profijt.</l>
      </lg>
      <lg id="s8" type="stanza">
        <l id="s8:l1">Die negligent</l>
        <l id="s8:l2">Hebben gheweest, in dese saken</l>
        <l id="s8:l3">Recht ommewent</l>
        <l id="s8:l4">De slappe knyen vyerich int blaken</l>
        <l id="s8:l5">En helot si by eencomste maken,</l>
        <l id="s8:l6">Dat ghy meucht smaken, sgeests claren wijn</l>
        <l id="s8:l7">Als goeden schat//voor God sal dat,</l>
        <l id="s8:l8">Een seer bequaem//eersaem vergaren zijn.</l>
      </lg>
      <lg id="s9" type="stanza">
        <l id="s9:l1">Waer twee aldus</l>
        <l id="s9:l2">Vergaert zijn in des Heeren name,</l>
        <l id="s9:l3">Daer is Christus</l>
        <l id="s9:l4">Int midden, als thooft van t'lichame</l>
        <l id="s9:l5">Hierom leden Christi bequame,</l>
        <l id="s9:l6">Comt te same so hier is gheseyt,</l>
        <l id="s9:l7">Op dat voor dien//t'Goddelijck ingien,</l>
        <l id="s9:l8">By u woone hier en in eeuwicheyt.</l>
      </lg>
      <lg id="s10" type="stanza">
        <l id="s10:l1">Het is certeyn,</l>
        <l id="s10:l2">So lieffelijck voor sHeeren ooghen</l>
        <l id="s10:l3">Dat broeders reyn,</l>
        <l id="s10:l4">Haer eendrachtich by een vertooghen</l>
        <l id="s10:l5">David dit acht sulck danich pooghen</l>
        <l id="s10:l6">Als selve vloeyende op Aarons hooft,</l>
        <l id="s10:l7">Ia soeter dan//den dauw waer van</l>
        <l id="s10:l8">De Berch Hermon bedout wert, dit gelooft,</l>
      </lg>
      <lg id="s11" type="stanza">
        <l id="s11:l1">Dus aenghesien,</l>
        <l id="s11:l2">Dat by een comste is te prijsen,</l>
        <l id="s11:l3">Broeders by dien</l>
        <l id="s11:l4">Cracht en daer souden wy bewijsen,</l>
        <l id="s11:l5">Ende ons licht so laten rijsen,</l>
        <l id="s11:l6">Dat God ghepresen worde daer by</l>
        <l id="s11:l7">Sonder onschult//broeders vervult,</l>
        <l id="s11:l8">De by eencomste na t'bevel Pauli.</l>
      </lg>
      <lg id="s12" type="stanza">
        <l id="s12:l1">Hier mede adieu</l>
        <l id="s12:l2">Broeders en Susters Christi reene</l>
        <l id="s12:l3">S'Gheests leven nieu</l>
        <l id="s12:l4">Laet blijcken voor groot ende cleene,</l>
        <l id="s12:l5">En voor ledich thuys zijn alleene,</l>
        <l id="s12:l6">Comt doch by een, t'zy nacht of dach</l>
        <l id="s12:l7">Wat men hier van//meer segghen can,</l>
        <l id="s12:l8">Met t'selven elc dat wijder dencken mach.</l>
      </lg>
      <lg id="s13" type="stanza">
        <l id="s13:l1">Die dit ghestelt</l>
        <l id="s13:l2">Heeft, voor die de waerheyt recht minnen,</l>
        <l id="s13:l3">Bidt dat elck velt</l>
        <l id="s13:l4">Alle wat twist mach doen ghewinnen,</l>
        <l id="s13:l5">By comste niet latende binnen,</l>
        <l id="s13:l6">Ghelijck Paulus onverhoolen schrijft,</l>
        <l id="s13:l7">Ons voor een slot//d'eeuwighe God,</l>
        <l id="s13:l8">Broeders generalijck bevolen , blijft.</l>
      </lg>
    </lg>
  </text>
</song>
