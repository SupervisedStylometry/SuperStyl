<?xml version='1.0' encoding='utf-8' standalone='yes'?>
<song>
  <meta>
    <id>189033</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Psalm 068 Datheen</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ryst uyt den slaep ghy s'Heeren knecht</l>
        <l id="s1:l2">V rekeninghe overleght,</l>
        <l id="s1:l3">Wilt neerstich over sommen,</l>
        <l id="s1:l4">Oft alle u saken staen recht,</l>
        <l id="s1:l5">Maer in u herte niet en secht,</l>
        <l id="s1:l6">Mijn Heer vertreckt te commen,</l>
        <l id="s1:l7">Wilt so niet roemen als versteent</l>
        <l id="s1:l8">Sijn comste, als ment niet en meent,</l>
        <l id="s1:l9">Sal haestelijck gheschieden,</l>
        <l id="s1:l10">Neemt waer den tijt u hier verleent,</l>
        <l id="s1:l11">Op dat ghy namaels niet en weent,</l>
        <l id="s1:l12">Maer weerdich zijt t'ontvlieden,</l>
      </lg>
      <lg id="s2" type="stanza">
        <l id="s2:l1">Die Heere comt die eeuwich leeft,</l>
        <l id="s2:l2">Daert alle voor verschrickt en beeft,</l>
        <l id="s2:l3">Om te oordeelen crachtich,</l>
        <l id="s2:l4">Elck sie dat hy goe reden gheeft,</l>
        <l id="s2:l5">Van elcken woorde dat hy heeft,</l>
        <l id="s2:l6">Ghesproken, onvoordachtich,</l>
        <l id="s2:l7">Bidt eendrachtich na sijn vermaen,</l>
        <l id="s2:l8">Dat ghy dan voor hem mocht bestaen,</l>
        <l id="s2:l9">Als hy elcken sal loonen,</l>
        <l id="s2:l10">Na dat hy sal hebben ghedaen,</l>
        <l id="s2:l11">Tzy goet of quaet ende niet aen</l>
        <l id="s2:l12">Sien eenighe persoonen.</l>
      </lg>
      <lg id="s3" type="stanza">
        <l id="s3:l1">Siet oft ghy hebt ghedaen profijt</l>
        <l id="s3:l2">Met t'pont des Heeren nu ter tijt,</l>
        <l id="s3:l3">End of ghy als ghepresen</l>
        <l id="s3:l4">Vruchtbaer in Gods kennisse zijt,</l>
        <l id="s3:l5">En of ghy hebt met al u vlijt,</l>
        <l id="s3:l6">Int gheloof denckt bewesen,</l>
        <l id="s3:l7">In desen bescheydenheyt vroet,</l>
        <l id="s3:l8">Maticheyt end lijdtsaemheyt goet,</l>
        <l id="s3:l9">Godsalicheyt eersame,</l>
        <l id="s3:l10">En broederlijcke liefde soet,</l>
        <l id="s3:l11">Met der ghemeener liefden gloet,</l>
        <l id="s3:l12">Overvloedich bequame,</l>
      </lg>
      <lg id="s4" type="stanza">
        <l id="s4:l1">Ist so, u wert seer autentijck,</l>
        <l id="s4:l2">Ontsloten overvloedelijck,</l>
        <l id="s4:l3">Den inganck sonder falen,</l>
        <l id="s4:l4">Tot des Heeren schoon lustich rijck,</l>
        <l id="s4:l5">Daer niet besmeurt met sondich slijck,</l>
        <l id="s4:l6">In comt, na schrifts verhalen,</l>
        <l id="s4:l7">En wilt niet dwalen broeders, want</l>
        <l id="s4:l8">In dat eeuwich beloofde landt,</l>
        <l id="s4:l9">En comt gheen onbesneden,</l>
        <l id="s4:l10">Welck besnyden in reyn verstandt,</l>
        <l id="s4:l11">Gheschiet door Gods Gheest sonder handt,</l>
        <l id="s4:l12">Aen d'inwendighe leden,</l>
      </lg>
      <lg id="s5" type="stanza">
        <l id="s5:l1">Anders t'besnijden niet en ghelt,</l>
        <l id="s5:l2">Daer moet zijn so de schrift vertelt,</l>
        <l id="s5:l3">Een nieuwe creatuere,</l>
        <l id="s5:l4">Dus strijt dat ghy behoudt het velt,</l>
        <l id="s5:l5">En t'rijck in nemet met ghewelt,</l>
        <l id="s5:l6">Als Christus in figuere:</l>
        <l id="s5:l7">Sijn puere, voetstappen eerbaer,</l>
        <l id="s5:l8">Cruys-liefdich ghesint volghet naer,</l>
        <l id="s5:l9">In woorden en in wercken,</l>
        <l id="s5:l10">Door veel verdriet en lijden swaer,</l>
        <l id="s5:l11">Gaen en int Hemelrijcke claer,</l>
        <l id="s5:l12">So wy aen Christum mercken,</l>
      </lg>
      <lg id="s6" type="stanza">
        <l id="s6:l1">Princelijck knecht weest wel bedacht</l>
        <l id="s6:l2">Houd t'aller ure goede wacht,</l>
        <l id="s6:l3">Want uwen Heer ydoone</l>
        <l id="s6:l4">Sal comen met al sijn Heyrcracht,</l>
        <l id="s6:l5">Ghelijck eener dief in der nacht,</l>
        <l id="s6:l6">Waeckt ghy, tot uwen loone,</l>
        <l id="s6:l7">De croone, sal wesen u deel,</l>
        <l id="s6:l8">Een onverganckelijck juweel,</l>
        <l id="s6:l9">Dat eeuwich leven jeuchdich,</l>
        <l id="s6:l10">Volcomen blijtschap al gheheel,</l>
        <l id="s6:l11">Al in dat lustich schoon prieel,</l>
        <l id="s6:l12">Wert u ghegheven vreuchdich.</l>
      </lg>
    </lg>
  </text>
</song>
