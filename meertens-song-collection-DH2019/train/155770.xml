<?xml version='1.0' encoding='utf-8' standalone='yes'?>
<song>
  <meta>
    <id>155770</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>Es ist das Heil uns kommen her</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">ALmachtich Godt mijn lieve Vaer,</l>
        <l id="s1:l2">Tot u hef ick mijn oogen, Ghy kent mijn</l>
        <l id="s1:l3">wegen allegaer, En ooc mijn cleyn vermogen,</l>
        <l id="s1:l4">Mijn toevlucht neem ick tot u Heer,</l>
        <l id="s1:l5">Nae u verlanght mijn ziel nu seer,</l>
        <l id="s1:l6">Laet mijn hert doch verhooghen.</l>
      </lg>
      <lg id="s2" type="stanza">
        <l id="s2:l1">Recht in u salicheyt bequaem</l>
        <l id="s2:l2">Dat mijn ziel mach verconden, Ghebenedyen</l>
        <l id="s2:l3">uwen Naem, Nu en tot allen stonden,</l>
        <l id="s2:l4">Want daer toe hebt ghy my ghemaeckt,</l>
        <l id="s2:l5">Helpt my tot ick ben recht gheraeckt,</l>
        <l id="s2:l6">En ghetrou word' bevonden.</l>
      </lg>
      <lg id="s3" type="stanza">
        <l id="s3:l1">Niet wijckt doch Heer, maer staet by my</l>
        <l id="s3:l2">Ghelijck van ouden tyden, Ghy u ontfermde</l>
        <l id="s3:l3">over my, Als ick de zond' deed' myden,</l>
        <l id="s3:l4">Ghy naemt my aen voor u lief kint</l>
        <l id="s3:l5">Dat ick soud' zijn Hemels ghesint,</l>
        <l id="s3:l6">Naemaels met u verblyden.</l>
      </lg>
      <lg id="s4" type="stanza">
        <l id="s4:l1">OLDT ben ick nu, maer van jeucht,</l>
        <l id="s4:l2">Hebt ghy my byghestanden, Waer dat ick</l>
        <l id="s4:l3">was in pijn en vreucht, Stadich in alle landen,</l>
        <l id="s4:l4">Als ick my Heer op u verliet,</l>
        <l id="s4:l5">So hebt ghy my vergheten niet,</l>
        <l id="s4:l6">Hielt my met uwe handen.</l>
      </lg>
      <lg id="s5" type="stanza">
        <l id="s5:l1">Bewaert my nu doch, Heer, voortaen,</l>
        <l id="s5:l2">Tot ick van hier sal scheyden, Leert my door</l>
        <l id="s5:l3">u soete vermaen, En wilt my recht geleyden,</l>
        <l id="s5:l4">Door uwen goeden heyl'ghen Gheest,</l>
        <l id="s5:l5">Soo langh' ick blijf in dit foreest,</l>
        <l id="s5:l6">V comste te verbeyden.</l>
      </lg>
      <lg id="s6" type="stanza">
        <l id="s6:l1">OCH Heer, en toeft doch niet te langh</l>
        <l id="s6:l2">Den rechten tijdt wilt ramen, Ghy weet hoe</l>
        <l id="s6:l3">dat ick ben seer bangh, En moet my dickwils</l>
        <l id="s6:l4">schamen, Voor u te comen onbelet,</l>
        <l id="s6:l5">Om te doen een oprecht ghebedt</l>
        <l id="s6:l6">Daer u kinder versamen.</l>
      </lg>
      <lg id="s7" type="stanza">
        <l id="s7:l1">Om mijn misdaet bloode ick ben,</l>
        <l id="s7:l2">V goetheyt (int aenschouwen)</l>
        <l id="s7:l3">Ist, Heere, dat mijn hert en sin</l>
        <l id="s7:l4">Comt voor u met betrouwen. Al ben ick van</l>
        <l id="s7:l5">ellende kranck, Noch moet ick u desen Lofsanck,</l>
        <l id="s7:l6">Singhen in mijn benouwen.</l>
      </lg>
      <lg id="s8" type="stanza">
        <l id="s8:l1">V, o mijn Godt ghebenedijt,</l>
        <l id="s8:l2">Moet mijn ziel' loven stadich, Met al u wercken</l>
        <l id="s8:l3">breedt en wijt, Op Aerden wonderdadich,</l>
        <l id="s8:l4">Ghy die woont inden hooghsten Throon,</l>
        <l id="s8:l5">Over die Cherubimmen schoon,</l>
        <l id="s8:l6">Als een groot Godt ghenadich.</l>
      </lg>
      <lg id="s9" type="stanza">
        <l id="s9:l1">Toont u goetheyt uwen handtwerck,</l>
        <l id="s9:l2">Ick ben swack en onmachtich,</l>
        <l id="s9:l3">Maer ghy, liev' Heer, maeckt my doch sterck</l>
        <l id="s9:l4">Om t'overwinnen crachtich, Op u ist dat ick</l>
        <l id="s9:l5">my verlaet, My doch ghestadelijck bystaet,</l>
        <l id="s9:l6">Int goed' weest mijns ghedachtich.</l>
      </lg>
    </lg>
  </text>
</song>
