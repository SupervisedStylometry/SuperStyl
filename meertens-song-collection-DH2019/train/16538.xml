<?xml version='1.0' encoding='utf-8' standalone='yes'?>
<song>
  <meta>
    <id>16538</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het is een dach van vrolicheden</l>
        <l id="s1:l2">in des conincs hove,</l>
        <l id="s1:l3">want daer heeft gewonnen heden</l>
        <l id="s1:l4">een maecht van grooten love</l>
        <l id="s1:l5">een kynt gemaect al wonderlijc</l>
        <l id="s1:l6">ende altemael genuechtelijc</l>
        <l id="s1:l7">nae zijnre menschelicheden,</l>
        <l id="s1:l8">dat daer is onwtsprekelijc</l>
        <l id="s1:l9">ende daer toe onbegripelijc</l>
        <l id="s1:l10">na zijnre godlicheden.</l>
      </lg>
      <lg id="s2" type="stanza">
        <l id="s2:l1">Die moeder is dochter wonderlijc</l>
        <l id="s2:l2">dies zoons, hij is hoor vader;</l>
        <l id="s2:l3">waer hoord yeman des ghelijcs?</l>
        <l id="s2:l4">Hy is God ende mensch to gader,</l>
        <l id="s2:l5">hy is knecht ende daer toe heer,</l>
        <l id="s2:l6">hy is over al, dats meer,</l>
        <l id="s2:l7">onbegripelic te vynden;</l>
        <l id="s2:l8">hy is teghenwoordich ende veer,</l>
        <l id="s2:l9">tis groot wonder ende meer,</l>
        <l id="s2:l10">ten can gheen mensch verzinnen.</l>
      </lg>
      <lg id="s3" type="stanza">
        <l id="s3:l1">Doe voortquam die Godes zoen</l>
        <l id="s3:l2">vander maget pure,</l>
        <l id="s3:l3">ghelijc der lelyen bloeme schoon,</l>
        <l id="s3:l4">verwondert der natuere,</l>
        <l id="s3:l5">dat dia ionghe maghet wan,</l>
        <l id="s3:l6">was, eer ye dinc began,</l>
        <l id="s3:l7">mensch na zijn behagen,</l>
        <l id="s3:l8">dat die borsten der reynicheit</l>
        <l id="s3:l9">gaven melck der kyntschlijcheit</l>
        <l id="s3:l10">den ouden van den daghen.</l>
      </lg>
      <lg id="s4" type="stanza">
        <l id="s4:l1">Ghelijc dat niet en quetst dat glas</l>
        <l id="s4:l2">daer die sonne schiint dore,</l>
        <l id="s4:l3">ghelovet dat sy maghet was</l>
        <l id="s4:l4">na der dracht als vore.</l>
        <l id="s4:l5">Die moeder is gebenedijt</l>
        <l id="s4:l6">door wiens besloten lichaem lijt</l>
        <l id="s4:l7">die Gods zone geboren;</l>
        <l id="s4:l8">die borsten oec wel heylich waren,</l>
        <l id="s4:l9">die God in sine jonghe iaren</l>
        <l id="s4:l10">te zuken hadde vercoren.</l>
      </lg>
      <lg id="s5" type="stanza">
        <l id="s5:l1">In den duuster nacht wan die maecht</l>
        <l id="s5:l2">der zonnen verlichter;</l>
        <l id="s5:l3">die prins wert inden stal gelaecht</l>
        <l id="s5:l4">alder werelt stichter;</l>
        <l id="s5:l5">men bant hem mit een wieghe bant,</l>
        <l id="s5:l6">die de sterren maecte mitter hant</l>
        <l id="s5:l7">doe hy den hemel wrachte;</l>
        <l id="s5:l8">hy weende als een kyndekijn mede,</l>
        <l id="s5:l9">die donren inden wolken dede</l>
        <l id="s5:l10">doe hy opvoer mit crachte.</l>
      </lg>
      <lg id="s6" type="stanza">
        <l id="s6:l1">God den harderkiin ontboot</l>
        <l id="s6:l2">des nachts al by hooren beesten,</l>
        <l id="s6:l3">by den engel blyscap groot</l>
        <l id="s6:l4">al vandes conincx feesten,</l>
        <l id="s6:l5">dat gewonnen had een maecht.</l>
        <l id="s6:l6">in eenre kribbe was hy gelaecht</l>
        <l id="s6:l7">in doekelkijn gewonden;</l>
        <l id="s6:l8">hy is alder werelt heer,</l>
        <l id="s6:l9">van gedaente scoenre meer</l>
        <l id="s6:l10">dan ye mensche was gevonden.</l>
      </lg>
      <lg id="s7" type="stanza">
        <l id="s7:l1">Doe men al die werelt bescreef,</l>
        <l id="s7:l2">doe ghinc die maecht mit kynde;</l>
        <l id="s7:l3">te Bethleem dair sy doe bleef</l>
        <l id="s7:l4">ende wan dat kynt dair ynne,</l>
        <l id="s7:l5">die ons moet scriven in dat hof</l>
        <l id="s7:l6">dair die enghelen singhen lof</l>
        <l id="s7:l7">van zijnre waerdicheden.</l>
        <l id="s7:l8">Heer God van hemelrijc,</l>
        <l id="s7:l9">gheeft ons allen op aertrijc</l>
        <l id="s7:l10">van goeden willen, vrede!</l>
      </lg>
    </lg>
  </text>
</song>
