<?xml version='1.0' encoding='utf-8' standalone='yes'?>
<song>
  <meta>
    <id>158401</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Wilhelmus</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">GHy Hemelen weest verbaest,</l>
        <l id="s1:l2">Verschrickt u ende beeft,</l>
        <l id="s1:l3">Ghy Zee die wonderlijck raest,</l>
        <l id="s1:l4">V baren hooch verheeft,</l>
        <l id="s1:l5">En aerde wilt aenmercken,</l>
        <l id="s1:l6">Wat eysselijcker daedt,</l>
        <l id="s1:l7">Datter nu gaet te wercken,</l>
        <l id="s1:l8">Ick weet gheen goeden raedt.</l>
      </lg>
      <lg id="s2" type="stanza">
        <l id="s2:l1">Hoort Sonne ende Mane,</l>
        <l id="s2:l2">Na onsen grooten noot,</l>
        <l id="s2:l3">Ghy die eens stil bleeft stane,</l>
        <l id="s2:l4">Om dattet een man gheboodt,</l>
        <l id="s2:l5">En sterren al te samen,</l>
        <l id="s2:l6">Hoort ons ellendich saeck,</l>
        <l id="s2:l7">Al die God noemt met name,</l>
        <l id="s2:l8">En u met moed en waeck.</l>
      </lg>
      <lg id="s3" type="stanza">
        <l id="s3:l1">Recht u op om te hooren</l>
        <l id="s3:l2">Ghy fondamenten breyt,</l>
        <l id="s3:l3">En wat God heeft vercooren,</l>
        <l id="s3:l4">Door sijn voorsienicheyt,</l>
        <l id="s3:l5">Ghy elementen crachtich,</l>
        <l id="s3:l6">En creatueren voort,</l>
        <l id="s3:l7">En wat die Heer almachtich,</l>
        <l id="s3:l8">Geschapen heeft doch hoort.</l>
      </lg>
      <lg id="s4" type="stanza">
        <l id="s4:l1">Ia menschen luystert mede</l>
        <l id="s4:l2">Ick roep u minst en meest,</l>
        <l id="s4:l3">Besonder die alreede</l>
        <l id="s4:l4">Begaeft zijt met Gods gheest,</l>
        <l id="s4:l5">Mijn jammerlijcke claghen,</l>
        <l id="s4:l6">Mijn rou uyt s'hertsen gront,</l>
        <l id="s4:l7">Hoe seer ick ben verslaghen,</l>
        <l id="s4:l8">Ick can't niet al doen condt.</l>
      </lg>
      <lg id="s5" type="stanza">
        <l id="s5:l1">En nochtans zijn mijn schaden,</l>
        <l id="s5:l2">Noch gout, noch parel, noch pant,</l>
        <l id="s5:l3">Noch costelijck ghewaden,</l>
        <l id="s5:l4">Noch oock mijn Vaders landt,</l>
        <l id="s5:l5">Noch Vader en de moeder,</l>
        <l id="s5:l6">Die men beweenen sou,</l>
        <l id="s5:l7">Noch suster ende broeder,</l>
        <l id="s5:l8">Maer 't is een ander rou.</l>
      </lg>
      <lg id="s6" type="stanza">
        <l id="s6:l1">Daer Moyses om versmade</l>
        <l id="s6:l2">Het gantsche Egyptische rijck,</l>
        <l id="s6:l3">En Paulus acht al schade</l>
        <l id="s6:l4">Te zijn het tijdelijck,</l>
        <l id="s6:l5">Salomon conde noemen,</l>
        <l id="s6:l6">Gheen dinck so exelent,</l>
        <l id="s6:l7">Hier teghen meer te roemen,</l>
        <l id="s6:l8">T'wort nu deerlijck gheschendt.</l>
      </lg>
      <lg id="s7" type="stanza">
        <l id="s7:l1">Tot claech-wijven sendt boeden,</l>
        <l id="s7:l2">Die ons beclaghen seer,</l>
        <l id="s7:l3">Op dat ghelijck als vloeden,</l>
        <l id="s7:l4">Ons tranen vloeyen neer,</l>
        <l id="s7:l5">En leert malcanderen weenen</l>
        <l id="s7:l6">Haestich sonder verbey,</l>
        <l id="s7:l7">Op datmen hoort ghemeenen,</l>
        <l id="s7:l8">Een claghelijck gheschrey.</l>
      </lg>
      <lg id="s8" type="stanza">
        <l id="s8:l1">Iammer ja groot jamer</l>
        <l id="s8:l2">Eylaes is ons ghebeurt,</l>
        <l id="s8:l3">Daer Gods woort als een hamer,</l>
        <l id="s8:l4">Het hert hadde te scheurt,</l>
        <l id="s8:l5">Dat als een vyer nu brande</l>
        <l id="s8:l6">In liefd' en eenicheyt,</l>
        <l id="s8:l7">Is vol lasters en schande,</l>
        <l id="s8:l8">O Heer hoe deerlijck seyt.</l>
      </lg>
      <lg id="s9" type="stanza">
        <l id="s9:l1">Als een schoon groen olijfboom,</l>
        <l id="s9:l2">Hadde by God ghebout,</l>
        <l id="s9:l3">Dat ghy vruchtbarich sijn roem</l>
        <l id="s9:l4">Altijt vertellen soudt,</l>
        <l id="s9:l5">Maer nu heeft hy gaen maken</l>
        <l id="s9:l6">Met een groot moort ghecreysch,</l>
        <l id="s9:l7">Een vyer dat al u taken,</l>
        <l id="s9:l8">Verteeren sal t'een reys.</l>
      </lg>
      <lg id="s10" type="stanza">
        <l id="s10:l1">Claechelijck is te hooren,</l>
        <l id="s10:l2">Dit gruwelijcke werck,</l>
        <l id="s10:l3">Dat die gheen die behooren</l>
        <l id="s10:l4">T'huys Gods te maken sterck,</l>
        <l id="s10:l5">Met raedt, daedt, hert en sielen,</l>
        <l id="s10:l6">Als trouwe Herders fijn,</l>
        <l id="s10:l7">Dat diet nu selfs vernielen,</l>
        <l id="s10:l8">Onder een heylich schijn.</l>
      </lg>
      <lg id="s11" type="stanza">
        <l id="s11:l1">Och wat is hier af comen,</l>
        <l id="s11:l2">Onder t'vrome ghetal,</l>
        <l id="s11:l3">Stoutmoedich en hooch te romen,</l>
        <l id="s11:l4">Wie weet wat gruwels al,</l>
        <l id="s11:l5">D'een gaet d'ander bedrieghen,</l>
        <l id="s11:l6">En t'is haer hert verdriet,</l>
        <l id="s11:l7">Dat met verraet en lieghen,</l>
        <l id="s11:l8">Niet erghers en gheschiet.</l>
      </lg>
      <lg id="s12" type="stanza">
        <l id="s12:l1">Proeven en purgieren</l>
        <l id="s12:l2">Wil ick seyt die Heer coen,</l>
        <l id="s12:l3">Die haer also vercieren,</l>
        <l id="s12:l4">Wat soud ickse anders doen,</l>
        <l id="s12:l5">Want moordelijcke pijlen,</l>
        <l id="s12:l6">Zijn hare tonghen loos,</l>
        <l id="s12:l7">Vriendelijck zijnse somwijlen,</l>
        <l id="s12:l8">Int hart loerens altoos.</l>
      </lg>
      <lg id="s13" type="stanza">
        <l id="s13:l1">Sacken doet aen wilt wasschen</l>
        <l id="s13:l2">V gantsche lichaem schoon,</l>
        <l id="s13:l3">Draecht rou sit in der asschen,</l>
        <l id="s13:l4">Als over d'eenich Soon,</l>
        <l id="s13:l5">En treurt als die bedroefde,</l>
        <l id="s13:l6">Want de verderver coomt,</l>
        <l id="s13:l7">En hoewel ick behoefde,</l>
        <l id="s13:l8">Een smelter, het niet en vroomt.</l>
      </lg>
      <lg id="s14" type="stanza">
        <l id="s14:l1">Den blaesbalck die verbrande,</l>
        <l id="s14:l2">Het loot verdwijnt als caf,</l>
        <l id="s14:l3">Het smelten is groot schande,</l>
        <l id="s14:l4">Het quaet en wilder niet af,</l>
        <l id="s14:l5">Daerom wil ick u noemen,</l>
        <l id="s14:l6">Verworpen silver quaet,</l>
        <l id="s14:l7">En van my gantsch verdoemen</l>
        <l id="s14:l8">Door u gheveynsden raet.</l>
      </lg>
      <lg id="s15" type="stanza">
        <l id="s15:l1">Of ghy u nu veel roemen,</l>
        <l id="s15:l2">Ick leef en ghy zijt doot,</l>
        <l id="s15:l3">En u saecke verbloemen,</l>
        <l id="s15:l4">Als rijck en zijt doch bloot,</l>
        <l id="s15:l5">Ick sie doch t'allen ure,</l>
        <l id="s15:l6">Herten en nieren deur,</l>
        <l id="s15:l7">En alle creaturen</l>
        <l id="s15:l8">Staen my naeckt en bloot veur.</l>
      </lg>
      <lg id="s16" type="stanza">
        <l id="s16:l1">Can hem yemant versteecken,</l>
        <l id="s16:l2">En hanghen my wat veur,</l>
        <l id="s16:l3">Ic laet door die wandt breken,</l>
        <l id="s16:l4">En toon een open deur,</l>
        <l id="s16:l5">En dat schand is te segghen,</l>
        <l id="s16:l6">T'is claer voor mijn aenschijn,</l>
        <l id="s16:l7">Hier condt ghyt noch ontlegghen,</l>
        <l id="s16:l8">Hier na salt anders zijn.</l>
      </lg>
      <lg id="s17" type="stanza">
        <l id="s17:l1">Heyd'oogst is wech gheweken,</l>
        <l id="s17:l2">Die somer is oock verby,</l>
        <l id="s17:l3">Ons is gheen hulp ghebleken,</l>
        <l id="s17:l4">Och och hoe bang is my,</l>
        <l id="s17:l5">Isser gheen meester vonden,</l>
        <l id="s17:l6">Noch salve in Giliad,</l>
        <l id="s17:l7">Waerom zijn dan die wonden</l>
        <l id="s17:l8">Niet heelt van mijn volck mat.</l>
      </lg>
      <lg id="s18" type="stanza">
        <l id="s18:l1">Tortet niet spreeckt die Heere,</l>
        <l id="s18:l2">Merckt eens aen met bescheyt,</l>
        <l id="s18:l3">Gheeft uwe God die eere,</l>
        <l id="s18:l4">Eer comt de duyst'rheyt,</l>
        <l id="s18:l5">Hoe ghyt dan keert oft wenden,</l>
        <l id="s18:l6">Na 'tlicht wenschende claer,</l>
        <l id="s18:l7">So sal u God toe senden,</l>
        <l id="s18:l8">Crachtighe dwalinghen swaer.</l>
      </lg>
      <lg id="s19" type="stanza">
        <l id="s19:l1">Elck merck nu aen mijn schade,</l>
        <l id="s19:l2">Die my maeckt lijden swaer,</l>
        <l id="s19:l3">Dat is dat Gods ghenade,</l>
        <l id="s19:l4">Niet wort ghenomen waer,</l>
        <l id="s19:l5">Gods Wet sy niet begrijpen,</l>
        <l id="s19:l6">Maer 'tis haer nu verdriet,</l>
        <l id="s19:l7">Hier na als dooghen sijpen,</l>
        <l id="s19:l8">Sal God haer hooren niet.</l>
      </lg>
      <lg id="s20" type="stanza">
        <l id="s20:l1">Roept tot God alle daghen</l>
        <l id="s20:l2">Wt gantscher herten gront,</l>
        <l id="s20:l3">Met vasten weenen en claghen,</l>
        <l id="s20:l4">V zy lect al u sondt,</l>
        <l id="s20:l5">Wie weet het mocht hem rouwen,</l>
        <l id="s20:l6">Door sijn goetheyt bekent,</l>
        <l id="s20:l7">Ierusalem weer bouwen,</l>
        <l id="s20:l8">Dit claechliedt neem een endt.</l>
      </lg>
    </lg>
  </text>
</song>
