<?xml version='1.0' encoding='utf-8' standalone='yes'?>
<song>
  <meta>
    <id>190167</id>
    <date>
      <year-start>1561</year-start>
      <year-end>1561</year-end>
    </date>
    <location>
      <orginal-name>londen</orginal-name>
      <standard-name>London, England</standard-name>
      <coordinates>
        <lon>51.5073219</lon>
        <lat>-0.1276474</lat>
      </coordinates>
    </location>
    <tags/>
    <melody>Psalm 137 Datheen</melody>
  <author>Jan Utenhove</author></meta>
  <text>
    <lg type="song">
      <lg id="s1" type="stanza">
        <l id="s1:l1">SWygh doch niet, Heer, o God, wil niet stil wesen,</l>
        <l id="s1:l2">Verdraegh doch niet langher dit iammer wesen,</l>
        <l id="s1:l3">Want, sie, dyn vy-anden sick steken op,</l>
        <l id="s1:l4">Die du haten verheffen hueren kop,</l>
        <l id="s1:l5">Teghen dyn volck listelick sy raedslaghen,</l>
        <l id="s1:l6">Teghen dyn ęrfuɇ hebben sy raed gheslaghen.</l>
      </lg>
      <lg id="s2" type="stanza">
        <l id="s2:l1">Hebben gheseyt, laetsɇ ons gantslick wtroeyen</l>
        <l id="s2:l2">Dat sy niet meer volck syn, noch niet meer bloeyen</l>
        <l id="s2:l3">Dat gheen ghewach sy des naems Israel,</l>
        <l id="s2:l4">Gherott han sy, end teghen dy rebel</l>
        <l id="s2:l5">Een bond ghemaeckt Edom, d’Ismaëliten,</l>
        <l id="s2:l6">Moab, Agar end oock de Gebaliten.</l>
      </lg>
      <lg id="s3" type="stanza">
        <l id="s3:l1">Amon, end A-malech de Palestynen,</l>
        <l id="s3:l2">Die van Tyro, end Assur mit den synen,</l>
        <l id="s3:l3">Den kinderen Loths hulpɇ hebben ghedaen.</l>
        <l id="s3:l4">Laetse den loon, mit Madian, ontfaen.</l>
        <l id="s3:l5">Mit Sisara end Iabin, aen Kisons beke,</l>
        <l id="s3:l6">In Endor al vergaen, so t’heeft ghebleken.</l>
      </lg>
      <lg id="s4" type="stanza">
        <l id="s4:l1">Maeck dat allɇ huer vorsten, als Oreb, varen,</l>
        <l id="s4:l2">Als Zeeb, Zebah, Salmana sonder sparen,</l>
        <l id="s4:l3">Die daer seyden, laett ons de woonste Gods</l>
        <l id="s4:l4">Besitten vry, als het deel onses lots,</l>
        <l id="s4:l5">Ierusalem latet ons nv vertreden,</l>
        <l id="s4:l6">End t’gantse land, mit allen synen steden,</l>
      </lg>
      <lg id="s5" type="stanza">
        <l id="s5:l1">O God, wilsɇ, als een rat, onstadigh maken,</l>
        <l id="s5:l2">Als een stoppel voor den wind, door dyn wraken,</l>
        <l id="s5:l3">Ghelyck een vier dat een groen woud verbrandt,</l>
        <l id="s5:l4">End als een vlam, die d’hooghe bęrghen brandt,</l>
        <l id="s5:l5">Veruolghsɇ also, mit dynen wederwinden,</l>
        <l id="s5:l6">End verslaese mit dyn harde draeywinden.</l>
      </lg>
      <lg id="s6" type="stanza">
        <l id="s6:l1">Huer aenghesicht wil, mit schaemten, versoucken,</l>
        <l id="s6:l2">Op dat also sy dynen naem aensoucken,</l>
        <l id="s6:l3">Maeckse beschaemt, verslaesɇ in eewigheyt,</l>
        <l id="s6:l4">Gants ongheacht, brengsɇ in verdriet end leyd,</l>
        <l id="s6:l5">Op dat dyne naem hen bekent magh werden,</l>
        <l id="s6:l6">End dat du bist alleen die Heer op ęrden.</l>
      </lg>
    </lg>
  </text>
</song>
