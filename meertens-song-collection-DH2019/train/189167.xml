<?xml version='1.0' encoding='utf-8' standalone='yes'?>
<song>
  <meta>
    <id>189167</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Psalm 130 Datheen</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">O Heere wilt my gheven,</l>
        <l id="s1:l2">Een vernederden gheest,</l>
        <l id="s1:l3">Om u woort te beleven,</l>
        <l id="s1:l4">Voor u oordeel my vreest,</l>
        <l id="s1:l5">O Heer wilt my verhooren,</l>
        <l id="s1:l6">Mijn sonden zijn so veel,</l>
        <l id="s1:l7">Laet my niet in smooren,</l>
        <l id="s1:l8">Dat bid' ick u gheheel.</l>
      </lg>
      <lg id="s2" type="stanza">
        <l id="s2:l1">Ick bidde u oock mede</l>
        <l id="s2:l2">Om wijsheyt end verstant,</l>
        <l id="s2:l3">O Heer dit is mijn bede,</l>
        <l id="s2:l4">V woort in mijn hert plant,</l>
        <l id="s2:l5">Op dat daer uyt mach spruyten,</l>
        <l id="s2:l6">T'eyscht gheloove goet,</l>
        <l id="s2:l7">End mijnwerck mach uytmuyten,</l>
        <l id="s2:l8">Duer u ghenade soet.</l>
      </lg>
      <lg id="s3" type="stanza">
        <l id="s3:l1">Dit is mijn meeste bede,</l>
        <l id="s3:l2">O Heer maeckt my bequaem</l>
        <l id="s3:l3">Te zijn een van u leden,</l>
        <l id="s3:l4">An t'onbevleckte lichaem,</l>
        <l id="s3:l5">Dat ick daer an mach blijven,</l>
        <l id="s3:l6">Volstandich tot den endt,</l>
        <l id="s3:l7">Laet t'woort in my beclijven,</l>
        <l id="s3:l8">Bidd' ick u Heere jent.</l>
      </lg>
      <lg id="s4" type="stanza">
        <l id="s4:l1">Wilt mijn tonghe regieren,</l>
        <l id="s4:l2">Dat ick door u wijsheyt,</l>
        <l id="s4:l3">Mijn woorden mach bestieren,</l>
        <l id="s4:l4">Dat ick niet worde verbeyt,</l>
        <l id="s4:l5">Want veel zijnder ghevallen,</l>
        <l id="s4:l6">Deur haer eyghen tongh quaet,</l>
        <l id="s4:l7">O Heer bewaert ons allen,</l>
        <l id="s4:l8">V Gheest comt ons te baet.</l>
      </lg>
      <lg id="s5" type="stanza">
        <l id="s5:l1">In sond' ben ick ontfanghen,</l>
        <l id="s5:l2">Door Adams aert seer broos,</l>
        <l id="s5:l3">Met vleesch ben ick behanghen,</l>
        <l id="s5:l4">Tis teghen uw altoos,</l>
        <l id="s5:l5">T'oude moet ick verlaten,</l>
        <l id="s5:l6">Doende het nieuwe aen,</l>
        <l id="s5:l7">O Heer comt my te baten,</l>
        <l id="s5:l8">Wilt my altijt bystaen.</l>
      </lg>
      <lg id="s6" type="stanza">
        <l id="s6:l1">Wilt my o Heere leyden,</l>
        <l id="s6:l2">In uwe waerheyt pleyn,</l>
        <l id="s6:l3">V woort in my verbreyden,</l>
        <l id="s6:l4">Ick bid u Heere reyn,</l>
        <l id="s6:l5">Ontfanckt my in ghenaden,</l>
        <l id="s6:l6">End sterckt my voor u woort,</l>
        <l id="s6:l7">Swackheyt heb ick gheladen,</l>
        <l id="s6:l8">O Heer my doch verhoort.</l>
      </lg>
      <lg id="s7" type="stanza">
        <l id="s7:l1">Ick dank u Heer verheven,</l>
        <l id="s7:l2">Ghy hebt gheopenbaert,</l>
        <l id="s7:l3">My den wegh tot den leven,</l>
        <l id="s7:l4">End u waerheyt verclaert,</l>
        <l id="s7:l5">Nu sal daer haest beginnen,</l>
        <l id="s7:l6">Eenen strijdt op te staen,</l>
        <l id="s7:l7">Gheeft dat ick mach verwinnen,</l>
        <l id="s7:l8">En laet my niet vergaen.</l>
      </lg>
      <lg id="s8" type="stanza">
        <l id="s8:l1">Hoe lustich macht daer wesen,</l>
        <l id="s8:l2">Al in de schoone stadt,</l>
        <l id="s8:l3">Daer sy die u hier vreesen</l>
        <l id="s8:l4">End lief hebben ghehadt,</l>
        <l id="s8:l5">Sullen zijn, end verblijden</l>
        <l id="s8:l6">Als sy crijghen haer loon,</l>
        <l id="s8:l7">Die hier veel moeten lijden,</l>
        <l id="s8:l8">Die crijghen dan de croon.</l>
      </lg>
      <lg id="s9" type="stanza">
        <l id="s9:l1">Maer waer sullen sy blijven,</l>
        <l id="s9:l2">Als Christus comen sal,</l>
        <l id="s9:l3">End salse van hem drijven,</l>
        <l id="s9:l4">De quaetdoenders voor al,</l>
        <l id="s9:l5">Och wat sal haer dan baten,</l>
        <l id="s9:l6">Alle des werelts schat,</l>
        <l id="s9:l7">Also God sal verclaren,</l>
        <l id="s9:l8">Die nu vet zijn en glat.</l>
      </lg>
      <lg id="s10" type="stanza">
        <l id="s10:l1">Hiermede wil ick enden,</l>
        <l id="s10:l2">Verhoort mijn bidden slecht,</l>
        <l id="s10:l3">Wilt u niet van my wenden,</l>
        <l id="s10:l4">Maer leyt my altijt recht,</l>
        <l id="s10:l5">Wilt my altijt bewaren,</l>
        <l id="s10:l6">By d'uytvercooren dijn,</l>
        <l id="s10:l7">Want ick ben Ionck van Iaren,</l>
        <l id="s10:l8">Dat ick mach salich zijn.</l>
      </lg>
    </lg>
  </text>
</song>
