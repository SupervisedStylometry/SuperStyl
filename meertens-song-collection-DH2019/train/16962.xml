<?xml version='1.0' encoding='utf-8' standalone='yes'?>
<song>
  <meta>
    <id>16962</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een boerman had een domme zin</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Ick sie die morghensterre breyt:</l>
        <l id="s1:l2">wel op, Vriesken wel ghemeyt!</l>
        <l id="s1:l3">si verlicht ons tot inden throone;</l>
        <l id="s1:l4">so wie een gestadich boelken heeft,</l>
        <l id="s1:l5">hoe noode scheyt hi van dane!’</l>
      </lg>
      <lg id="s2" type="stanza">
        <l id="s2:l1">‘Och Vriese, hoe waerdi so versaecht,</l>
        <l id="s2:l2">doen ghi vast in ws boels armen laecht?</l>
        <l id="s2:l3">Rijck God! noch weet ick raet:</l>
        <l id="s2:l4">ic hebbe noch vrouwencleyderen,</l>
        <l id="s2:l5">die suldi, Vriesken, doen an.’</l>
      </lg>
      <lg id="s3" type="stanza">
        <l id="s3:l1">Dat vrouken socht eenen nauwen list,</l>
        <l id="s3:l2">si trock die cleederen wt haer kist;</l>
        <l id="s3:l3">daer op sette hi den hoet,</l>
        <l id="s3:l4">ic sweere u op mijn trouwe:</l>
        <l id="s3:l5">dat Vriesken hadde eenen vrien moet.</l>
      </lg>
      <lg id="s4" type="stanza">
        <l id="s4:l1">Hi sloech sijn harnas om het lijf:</l>
        <l id="s4:l2">‘wijf, doet op die poorte! this meer dan tijt,</l>
        <l id="s4:l3">ick moet wt wasschen gaen;</l>
        <l id="s4:l4">mijn moeder beschelt mi seere</l>
        <l id="s4:l5">om dat ick mi verslapen haen.’</l>
      </lg>
      <lg id="s5" type="stanza">
        <l id="s5:l1">Doen hi buyten der poorten quam,</l>
        <l id="s5:l2">op zijn grauw ors dat hi spranck</l>
        <l id="s5:l3">al onder een lindeken groene,</l>
        <l id="s5:l4">daer op so sanc die nachtegale</l>
        <l id="s5:l5">ter eeren van dat Vriesken schoone.</l>
      </lg>
      <lg id="s6" type="stanza">
        <l id="s6:l1">TVriesken reedt den selven padt</l>
        <l id="s6:l2">al daer die heere te rijden plach;</l>
        <l id="s6:l3">die heere die quam hem teghen:</l>
        <l id="s6:l4">‘Vriesken’, seyde hi, ‘Vriesken fijn,</l>
        <l id="s6:l5">waer is die reyse gheleghen?</l>
      </lg>
      <lg id="s7" type="stanza">
        <l id="s7:l1">‘Nu segghet mi, Vriesken onversaecht:</l>
        <l id="s7:l2">die cleederen die ghi ane draecht</l>
        <l id="s7:l3">hebbe ick noch wel meer ghesien,</l>
        <l id="s7:l4">dat ghi dese cleederen ane draecht</l>
        <l id="s7:l5">en wat mach dit bedien?’</l>
      </lg>
      <lg id="s8" type="stanza">
        <l id="s8:l1">- ‘Die cleederkens die ic draghe an</l>
        <l id="s8:l2">die gaf mi een diet mi wel gan,</l>
        <l id="s8:l3">si salder noch wel meer gheven:</l>
        <l id="s8:l4">God gheve haer frisschen morghen!</l>
        <l id="s8:l5">bi haer hebbe ic te nacht gheleghen.’</l>
      </lg>
      <lg id="s9" type="stanza">
        <l id="s9:l1">‘Och Vriese, zijt ghi een eerbaer man</l>
        <l id="s9:l2">so trect mannen clederen an</l>
        <l id="s9:l3">ende verweert u ionghe lijf;</l>
        <l id="s9:l4">op dat niemant ghesegghen en can:</l>
        <l id="s9:l5">daer leyt verslaghen een wijf.’</l>
      </lg>
      <lg id="s10" type="stanza">
        <l id="s10:l1">Si lieten daer beyde haer woorden staen,</l>
        <l id="s10:l2">met scherpe swaerden gingen si daer slaen,</l>
        <l id="s10:l3">dat Vriesken dat bleef daer doot,</l>
        <l id="s10:l4">ic sweere u op mijn trouwe fijn:</l>
        <l id="s10:l5">hi en was noeyt in meerder noot.</l>
      </lg>
      <lg id="s11" type="stanza">
        <l id="s11:l1">Die heere reedt den selven padt</l>
        <l id="s11:l2">al daer die Vriese te rijden plach,</l>
        <l id="s11:l3">al voor zijn eyghen dore:</l>
        <l id="s11:l4">‘staet op, mijn alderliefste lief!</l>
        <l id="s11:l5">die Vriese die is daer vore.’</l>
      </lg>
      <lg id="s12" type="stanza">
        <l id="s12:l1">Dat vrouken, die dat haest vernam,</l>
        <l id="s12:l2">een sneewit hemdeken tooch si an,</l>
        <l id="s12:l3">den grendel schoot si daer van,</l>
        <l id="s12:l4">si meynde dat Vriesken in te laten,</l>
        <l id="s12:l5">het was haren ghetrouden man.</l>
      </lg>
      <lg id="s13" type="stanza">
        <l id="s13:l1">‘Vrouken, waer zijn u ghewaden</l>
        <l id="s13:l2">die ghi daghelijcx pleecht te draghen?</l>
        <l id="s13:l3">berechtes mi, ic wilt sien.’</l>
        <l id="s13:l4">- ‘Vertoevet hier tot morghen!</l>
        <l id="s13:l5">het sal u wel gheschien.’</l>
      </lg>
      <lg id="s14" type="stanza">
        <l id="s14:l1">- ‘Joncfrouken daer zijn u ghewaden</l>
        <l id="s14:l2">die ghi daghelijcx pleecht te draghen?</l>
        <l id="s14:l3">die Vriese is ghebleven doot;</l>
        <l id="s14:l4">ic sweer u op mijn trouwe:</l>
        <l id="s14:l5">hi en was noeyt in meerder noot.’</l>
      </lg>
      <lg id="s15" type="stanza">
        <l id="s15:l1">- ‘Och! heeft die Vriese verloren dlijf,</l>
        <l id="s15:l2">so ben ic een allendich wijf,</l>
        <l id="s15:l3">ende met hem so wil ic sterven,</l>
        <l id="s15:l4">ende bidden Maria die maghet reyn,</l>
        <l id="s15:l5">dat si ons te samen wil erven.’</l>
      </lg>
      <lg id="s16" type="stanza">
        <l id="s16:l1">- ‘Joncfrouken, ic had u also lief,</l>
        <l id="s16:l2">nu ben ic op n gheworden gram.’</l>
        <l id="s16:l3">- ‘So ben ic, heere, weder op u,</l>
        <l id="s16:l4">wie heeft die meeste schade dan?’</l>
        <l id="s16:l5">sprac dat wijf tot haren man.</l>
      </lg>
      <lg id="s17" type="stanza">
        <l id="s17:l1">Die ons dit liedeken eerstwerf sanck,</l>
        <l id="s17:l2">een clerck van Lueven was hi ghenaemt,</l>
        <l id="s17:l3">hi leerdet in Venus scholen;</l>
        <l id="s17:l4">die schoone vroukens die heeft hi lief,</l>
        <l id="s17:l5">daerom so moet hi dolen.</l>
      </lg>
      <lg id="s18" type="stanza">
        <l id="s18:l1">De velden stonden groen en daer toe breit,</l>
        <l id="s18:l2">tot reisen so wasser den Vrieseman bereit:</l>
        <l id="s18:l3">‘Vrieseman, waer wilt ghi varen?</l>
        <l id="s18:l4">doen ic die clederen lestmael sach,</l>
        <l id="s18:l5">doen meenden ic datse mine waren.’</l>
      </lg>
      <lg id="s19" type="stanza">
        <l id="s19:l1">- ‘Die clederen die ic draghe an,</l>
        <l id="s19:l2">die gaf mi een vrouken, si had gheen man,</l>
        <l id="s19:l3">een vrouken daer ic te nacht bi sliep;</l>
        <l id="s19:l4">ic sweer u, meyer, al op mijn lijf,</l>
        <l id="s19:l5">ic en had mijn daghen noit vrou so lief.’</l>
      </lg>
      <lg id="s20" type="stanza">
        <l id="s20:l1">- ‘Ja, Vriesje, waert ghider een eerlijc man,</l>
        <l id="s20:l2">ghi trocter gheen ander mans clederen an</l>
        <l id="s20:l3">en ghi droechter gheen roem van vrouwen;</l>
        <l id="s20:l4">nu sult ghi mi of ic sal di</l>
        <l id="s20:l5">al met den blanken swaert doorhouwen.’</l>
      </lg>
      <lg id="s21" type="stanza">
        <l id="s21:l1">Si lieten daer haer kiven staen</l>
        <l id="s21:l2">en ghinghen malcander met swaerden slaen,</l>
        <l id="s21:l3">en si sloeghen met blanke swaerden:</l>
        <l id="s21:l4">de meyer sloech den Vrieseman doot,</l>
        <l id="s21:l5">so dat hi neder viel ter aerden.</l>
      </lg>
      <lg id="s22" type="stanza">
        <l id="s22:l1">De meyer op sijn grauwe ros spranc,</l>
        <l id="s22:l2">ende hi hief op een liet ende sanc,</l>
        <l id="s22:l3">hi sanc luit, men docht wel horen:</l>
        <l id="s22:l4">‘staet op, staet op, joncfrouken fijn!</l>
        <l id="s22:l5">den Vrieseman die is hier voren.’</l>
      </lg>
      <lg id="s23" type="stanza">
        <l id="s23:l1">Dat vrouken van haren bedde spranc,</l>
        <l id="s23:l2">dat gordijntje van den goude clanc,</l>
        <l id="s23:l3">si meende den Vrieseman in te laten,</l>
        <l id="s23:l4">si liet haar eighen ghetroude man in:</l>
        <l id="s23:l5">dat was voor haer so leiden sake.</l>
      </lg>
      <lg id="s24" type="stanza">
        <l id="s24:l1">‘Secht mi, secht mi, joncfroutje fijn,</l>
        <l id="s24:l2">waer nu mijn beste clederen sijn,</l>
        <l id="s24:l3">die ic jaerlijcs plach te draghen?</l>
        <l id="s24:l4">ghi hebtse den Vrieseman aenghedaen,</l>
        <l id="s24:l5">daer om so leit hi nu verslaghen.’</l>
      </lg>
      <lg id="s25" type="stanza">
        <l id="s25:l1">- ‘Och is dat arme Vriesje doot!</l>
        <l id="s25:l2">waer sal ic claghen minen noot?</l>
        <l id="s25:l3">en waer sal ic minen noot claghen?</l>
        <l id="s25:l4">nu wil ic in een cloostertje gaen</l>
        <l id="s25:l5">en bliven daer mijn levedaghen.’</l>
      </lg>
      <lg id="s26" type="stanza">
        <l id="s26:l1">- ‘Nu wil ic in een cloostertje gaen</l>
        <l id="s26:l2">daer twee paer schoenen voor een bed staen,</l>
        <l id="s26:l3">en bidden voor de Vriesemans siele:</l>
        <l id="s26:l4">hi die sijn liefje verloren heeft,</l>
        <l id="s26:l5">met recht mach hi een ander kiesen.</l>
      </lg>
      <lg id="s27" type="stanza">
        <l id="s27:l1">‘Nu wil ic gaen op dit termijn</l>
        <l id="s27:l2">en begheven mi in een clooster fijn</l>
        <l id="s27:l3">also veer aen gheen lantsdouwe;</l>
        <l id="s27:l4">adieu, het moet ghescheiden sijn</l>
        <l id="s27:l5">al van mijn overschone vrouwe!’</l>
      </lg>
    </lg>
  </text>
</song>
