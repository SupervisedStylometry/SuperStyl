<?xml version='1.0' encoding='utf-8' standalone='yes'?>
<song>
  <meta>
    <id>16810</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ik had een allerliefste</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Ic had een alder liefste</l>
        <l id="s1:l2">die ic met ogen aensach,</l>
        <l id="s1:l3">om haer quam ic gereden</l>
        <l id="s1:l4">vanden avont al totten dach,</l>
        <l id="s1:l5">om haer quam ic gereden</l>
        <l id="s1:l6">vanden avont al totter tijt;</l>
        <l id="s1:l7">och woude si mi in laten,</l>
        <l id="s1:l8">dat reyn trou salich wijf.’</l>
      </lg>
      <lg id="s2" type="stanza">
        <l id="s2:l1">Hi clopte also lijselijck</l>
        <l id="s2:l2">al met sijn hamerkijn,</l>
        <l id="s2:l3">dat al die plancxkens sprongen</l>
        <l id="s2:l4">al van dat camerkijn:</l>
        <l id="s2:l5">‘staet op myn alderliefste,</l>
        <l id="s2:l6">staet op ende laet mi in,</l>
        <l id="s2:l7">ic swere u bi mijnder trouwen,</l>
        <l id="s2:l8">ick waer so geerne bi di.’</l>
      </lg>
      <lg id="s3" type="stanza">
        <l id="s3:l1">Dat meysken schoot aen een hemdeken wit;</l>
        <l id="s3:l2">ter dueren dat si ghinck,</l>
        <l id="s3:l3">in haren blancken armen</l>
        <l id="s3:l4">dat si haer lief ken omvinck:</l>
        <l id="s3:l5">‘nu weset wellecomme,</l>
        <l id="s3:l6">mijn lief, mijns herten bruyt,</l>
        <l id="s3:l7">wi willen genoechte hanteren</l>
        <l id="s3:l8">ende maken gheen gheluyt.’</l>
      </lg>
      <lg id="s4" type="stanza">
        <l id="s4:l1">Dat verhoorde die wachter,</l>
        <l id="s4:l2">op hoogher tinnen hi lach:</l>
        <l id="s4:l3">‘hier is een schoon frisch iongelinc</l>
        <l id="s4:l4">gecomen inne, te nacht;</l>
        <l id="s4:l5">wat sal hi mi gheven?</l>
        <l id="s4:l6">twee hooskens ende een paer schoen,</l>
        <l id="s4:l7">oft ic sal van hem clappen</l>
        <l id="s4:l8">wat si opter cameren doen.’</l>
      </lg>
      <lg id="s5" type="stanza">
        <l id="s5:l1">- ‘Och swiget, wachter, stille,</l>
        <l id="s5:l2">laet dat verholen zijn,</l>
        <l id="s5:l3">ick sal u laten maken</l>
        <l id="s5:l4">van goude een vingherlijn.’</l>
        <l id="s5:l5">Met eenen siden snoere</l>
        <l id="s5:l6">dat meysken haer hayr op bant,</l>
        <l id="s5:l7">haer mantelken liet si glijden,</l>
        <l id="s5:l8">haer eere en duerde niet lanc.</l>
      </lg>
      <lg id="s6" type="stanza">
        <l id="s6:l1">Hi dede eenen bode seynden</l>
        <l id="s6:l2">daer hi den wachter vant.</l>
        <l id="s6:l3">Wat gaf hi hem te loone?</l>
        <l id="s6:l4">een vingerlijnc aen zyn hant.</l>
        <l id="s6:l5">Dat meysken hief op een liedeken</l>
        <l id="s6:l6">ende soetelick si sanck:</l>
        <l id="s6:l7">‘rijc God, here vanden hemel,</l>
        <l id="s6:l8">waer den nacht noch eens so lanc.’</l>
      </lg>
      <lg id="s7" type="stanza">
        <l id="s7:l1">Die dit liedeken dichte</l>
        <l id="s7:l2">dat was een ruyter fijn,</l>
        <l id="s7:l3">hi hevet so wel ghesonghen</l>
        <l id="s7:l4">tAmsterdam al inden wijn,</l>
        <l id="s7:l5">hi hevet so wel ghesonghen</l>
        <l id="s7:l6">ter eeren die liefste zijn;</l>
        <l id="s7:l7">God sceyn der nijders tongen,</l>
        <l id="s7:l8">bi schoon vrouwen ist goet zyn.</l>
      </lg>
    </lg>
  </text>
</song>
