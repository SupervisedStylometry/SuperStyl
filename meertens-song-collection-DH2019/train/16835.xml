<?xml version='1.0' encoding='utf-8' standalone='yes'?>
<song>
  <meta>
    <id>16835</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ic sie die morghensterre,</l>
        <l id="s1:l2">heer Ihesus claer aenscijn:</l>
        <l id="s1:l3">‘ic gruet u sonder merren</l>
        <l id="s1:l4">met alder herten mijn.</l>
      </lg>
      <lg id="s2" type="stanza">
        <l id="s2:l1">‘Och wie mach ic daer horen</l>
        <l id="s2:l2">maken so suet ghebaer?</l>
        <l id="s2:l3">Het luydet in mijnen ooren</l>
        <l id="s2:l4">oft gulden herpen waer.’</l>
      </lg>
      <lg id="s3" type="stanza">
        <l id="s3:l1">- ‘O siel, wildi mi minnen</l>
        <l id="s3:l2">ende mi bekennen bat,</l>
        <l id="s3:l3">ende mi daer mede ghewinnen,</l>
        <l id="s3:l4">ic ben dijnre herten scat.’</l>
      </lg>
      <lg id="s4" type="stanza">
        <l id="s4:l1">- ‘Ihesus, och lief vercoren,</l>
        <l id="s4:l2">mijn troost, mijn toeverlaet,</l>
        <l id="s4:l3">verleent mi al te voren</l>
        <l id="s4:l4">te volghen uwen raet.’</l>
      </lg>
      <lg id="s5" type="stanza">
        <l id="s5:l1">- ‘Wildi bi rade leven,</l>
        <l id="s5:l2">so laet uws selves raet,</l>
        <l id="s5:l3">en wilt dat al begheven</l>
        <l id="s5:l4">daer uwen sin toe staet.’</l>
      </lg>
      <lg id="s6" type="stanza">
        <l id="s6:l1">- ‘Sijn dit die naeste weghen?</l>
        <l id="s6:l2">so ben ic seer vervaert:</l>
        <l id="s6:l3">natuer die en wils niet pleghen,</l>
        <l id="s6:l4">het is haren rechten aert.</l>
      </lg>
      <lg id="s7" type="stanza">
        <l id="s7:l1">- ‘O siel, slaet op u oghen,</l>
        <l id="s7:l2">siet aen mijn bitter pijn,</l>
        <l id="s7:l3">mijn edel bloet verdroghen;</l>
        <l id="s7:l4">wildi mijn beter sijn?’</l>
      </lg>
      <lg id="s8" type="stanza">
        <l id="s8:l1">- ‘Wildi mi niet begheven,</l>
        <l id="s8:l2">Ihesus, mijn gulden pont,</l>
        <l id="s8:l3">so wil ic u al mijn leven</l>
        <l id="s8:l4">dragen in minen gront.’</l>
      </lg>
      <lg id="s9" type="stanza">
        <l id="s9:l1">- ‘O siel, sou ic u laten?</l>
        <l id="s9:l2">neen ic, in gheenre stont;</l>
        <l id="s9:l3">ic ben om uwer baten</l>
        <l id="s9:l4">ter dood toe seer ghewont.’</l>
      </lg>
      <lg id="s10" type="stanza">
        <l id="s10:l1">- ‘O Heer, u bedructe tranen</l>
        <l id="s10:l2">gheeft mi doer u oetmoet,</l>
        <l id="s10:l3">en dat ic, mits u vermanen,</l>
        <l id="s10:l4">mach vercrighen dat eewighe goet.’</l>
      </lg>
      <lg id="s11" type="stanza">
        <l id="s11:l1">- ‘O siel, ontfaet die crone,</l>
        <l id="s11:l2">mijn trou die gheve ic di;</l>
        <l id="s11:l3">mi suldi hebben te loone,</l>
        <l id="s11:l4">en scheyt nu niet van mi.’</l>
      </lg>
    </lg>
  </text>
</song>
