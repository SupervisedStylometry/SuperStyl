<?xml version='1.0' encoding='utf-8' standalone='yes'?>
<song>
  <meta>
    <id>17659</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Mijn hart dat is in lijden</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Myn hert dat is in lyden,</l>
        <l id="s1:l2">alst denct op hemmelriic,</l>
        <l id="s1:l3">daer si hem al verbliden</l>
        <l id="s1:l4">mit Ihesu ewelic</l>
        <l id="s1:l5">end syn van sorgen vry.</l>
        <l id="s1:l6">Och Heer, hoe we is my,</l>
        <l id="s1:l7">alst my coemt in den sin,</l>
        <l id="s1:l8">dat ic daer niet en bin.</l>
      </lg>
      <lg id="s2" type="stanza">
        <l id="s2:l1">Och ic bin hier beneden,</l>
        <l id="s2:l2">daer boven die ic myn,</l>
        <l id="s2:l3">tis lange tiit geleden,</l>
        <l id="s2:l4">en hoerde niet van hym,</l>
        <l id="s2:l5">hoe dattet mit hem staet.</l>
        <l id="s2:l6">Nu, Ihesu lief, ontfaet</l>
        <l id="s2:l7">myn ziel, die aldus seer</l>
        <l id="s2:l8">om u quelt, lieve Heer.</l>
      </lg>
      <lg id="s3" type="stanza">
        <l id="s3:l1">Wie sel myn boetscip dragen</l>
        <l id="s3:l2">Ihesu, myn suete lief?</l>
        <l id="s3:l3">Och mocht ic hem behagen,</l>
        <l id="s3:l4">dat waer al myn gerief,</l>
        <l id="s3:l5">soe woud ic vrolic syn.</l>
        <l id="s3:l6">Myn hert liit dicwil pyn,</l>
        <l id="s3:l7">als ic my yet ontgae,</l>
        <l id="s3:l8">myn lief niet vast en stae.</l>
      </lg>
      <lg id="s4" type="stanza">
        <l id="s4:l1">En weet gheen beter bode</l>
        <l id="s4:l2">te seynden aen myn lief,</l>
        <l id="s4:l3">dan ic my gheef tot Gode,</l>
        <l id="s4:l4">myn hert laet syn myn brief;</l>
        <l id="s4:l5">hi selt al wel verstaen,</l>
        <l id="s4:l6">hi is diet hert siet aen,</l>
        <l id="s4:l7">end daer na hi verlient</l>
        <l id="s4:l8">syn graci, die hem dient.</l>
      </lg>
      <lg id="s5" type="stanza">
        <l id="s5:l1">O Ihesu, Heer der Heren,</l>
        <l id="s5:l2">Gods wtvercoren soen,</l>
        <l id="s5:l3">aensiet doch myn begeren,</l>
        <l id="s5:l4">ghelieftet u, wilt doen;</l>
        <l id="s5:l5">het is seer myn begeert,</l>
        <l id="s5:l6">te syn gevisitiert</l>
        <l id="s5:l7">van u, o lief, te hant,</l>
        <l id="s5:l8">my seer na u verlanct.</l>
      </lg>
      <lg id="s6" type="stanza">
        <l id="s6:l1">Iu suete consolacy,</l>
        <l id="s6:l2">o Ihesu, lieve Heer,</l>
        <l id="s6:l3">is my een grote gracy,</l>
        <l id="s6:l4">ic bid u daerom seer;</l>
        <l id="s6:l5">och vuel ic die in my,</l>
        <l id="s6:l6">van sorgen waer ic vry,</l>
        <l id="s6:l7">want hoet thert is gewont,</l>
        <l id="s6:l8">si maectet al gesont.</l>
      </lg>
      <lg id="s7" type="stanza">
        <l id="s7:l1">Waer bliifdi wtvercoren,</l>
        <l id="s7:l2">end word iu niet ontwaer?</l>
        <l id="s7:l3">Ic bid iu, wilt doch horen,</l>
        <l id="s7:l4">myn hert dat is my swaer,</l>
        <l id="s7:l5">temael seer ongestelt,</l>
        <l id="s7:l6">het is om u dat quelt;</l>
        <l id="s7:l7">van rowen selt vergaen,</l>
        <l id="s7:l8">macht iu troest niet ontfaen.</l>
      </lg>
      <lg id="s8" type="stanza">
        <l id="s8:l1">Och wilt my niet begheven,</l>
        <l id="s8:l2">myn alre liefste Heer,</l>
        <l id="s8:l3">want sonder u te leven,</l>
        <l id="s8:l4">en wynsch ic nymmermeer.</l>
        <l id="s8:l5">Ghy siit myn hert, myn syn,</l>
        <l id="s8:l6">ic bid u, sprect my in,</l>
        <l id="s8:l7">laet my van u verstaen,</l>
        <l id="s8:l8">hoe ghi wilt syn ontfaen.</l>
      </lg>
      <lg id="s9" type="stanza">
        <l id="s9:l1">Ic had u also gharen,</l>
        <l id="s9:l2">o Ihesu lief, in my;</l>
        <l id="s9:l3">ghi siit myns herts verclaren,</l>
        <l id="s9:l4">mit u soe bin ic bly;</l>
        <l id="s9:l5">tis anders groet verdriet,</l>
        <l id="s9:l6">al dat in my gesciet;</l>
        <l id="s9:l7">hoe scoen, hoe suet mach syn,</l>
        <l id="s9:l8">twerd al int laetste pyn.</l>
      </lg>
      <lg id="s10" type="stanza">
        <l id="s10:l1">Nu wilt myns doch ontfermen,</l>
        <l id="s10:l2">ic heb iu langh verbeit;</l>
        <l id="s10:l3">comt, doet myn hertken bernen</l>
        <l id="s10:l4">mit u in sueticheit;</l>
        <l id="s10:l5">het is my alsoe bang,</l>
        <l id="s10:l6">want ghi toeft alsoe lang;</l>
        <l id="s10:l7">des ic bin ongewoent,</l>
        <l id="s10:l8">och lief, ic bid u, coemt.</l>
      </lg>
      <lg id="s11" type="stanza">
        <l id="s11:l1">Och Heer, veel tribulacy</l>
        <l id="s11:l2">is my aldus bereyt;</l>
        <l id="s11:l3">heb ict verdient, och lacy,</l>
        <l id="s11:l4">dat is my waerlich leyt.</l>
        <l id="s11:l5">My dunct, ghy staet my leech,</l>
        <l id="s11:l6">tis ymmer niet alst pleech;</l>
        <l id="s11:l7">ic claech iu myn verdriet,</l>
        <l id="s11:l8">en ghi en troest my niet.</l>
      </lg>
    </lg>
  </text>
</song>
