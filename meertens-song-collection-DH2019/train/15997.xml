<?xml version='1.0' encoding='utf-8' standalone='yes'?>
<song>
  <meta>
    <id>15997</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Och hoe mag hem zijn leven lusten</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Een edel fonteyn is ons ontsloten,</l>
        <l id="s1:l2">die lange hevet stille ghestaen,</l>
        <l id="s1:l3">den brant der minnen is wt ghevloten,</l>
        <l id="s1:l4">daer alle sondaren mogen toegaen.</l>
      </lg>
      <lg id="s2" type="stanza">
        <l id="s2:l1">Die rivieren vloeyen, die aderen springhen,</l>
        <l id="s2:l2">die beke leyt so diep int dal,</l>
        <l id="s2:l3">die ghenade en can engel noch mensche bekinnen</l>
        <l id="s2:l4">die daer wt vloeyt over al.</l>
      </lg>
      <lg id="s3" type="stanza">
        <l id="s3:l1">In dese fonteyne laet ons hopen,</l>
        <l id="s3:l2">hoe vele dat wij hebben misdaen;</l>
        <l id="s3:l3">Iesus wonden staen altijt open,</l>
        <l id="s3:l4">so wie daer coemt sal ghenade ontfaen.</l>
      </lg>
      <lg id="s4" type="stanza">
        <l id="s4:l1">Wie hier in heeft sijn woonstede,</l>
        <l id="s4:l2">die blijft altoos onversaecht,</l>
        <l id="s4:l3">want hy heeft daer ghewarighen vrede,</l>
        <l id="s4:l4">anders nemmermeer, so wat hi iaecht.</l>
      </lg>
      <lg id="s5" type="stanza">
        <l id="s5:l1">Want wat wij soecken tot eenighen stonden,</l>
        <l id="s5:l2">ghewarighen vrede en vinden wij niet</l>
        <l id="s5:l3">dan alleen in Iesus wonden,</l>
        <l id="s5:l4">daer crighen wij troost van alle verdriet.</l>
      </lg>
      <lg id="s6" type="stanza">
        <l id="s6:l1">Och conden wi dit te rechte bekinnen</l>
        <l id="s6:l2">hoe alle vruechde hier in steet,</l>
        <l id="s6:l3">so en soude ons gheen dinck mogen verwinnen,</l>
        <l id="s6:l4">engel, noch mensche, noch vyant wreet.</l>
      </lg>
      <lg id="s7" type="stanza">
        <l id="s7:l1">Wij sullent beclaghen noch al soe seere,</l>
        <l id="s7:l2">als ons die leste ure aen staet,</l>
        <l id="s7:l3">dat wij in Iesus wonden niet eere</l>
        <l id="s7:l4">en hebben gheset ons toeverlaet.</l>
      </lg>
      <lg id="s8" type="stanza">
        <l id="s8:l1">Maer nemmermeer en ist te spade,</l>
        <l id="s8:l2">soe langhe als leven in ons es;</l>
        <l id="s8:l3">altijt staet open Gods ghenade</l>
        <l id="s8:l4">tot elcken sondaer, sijt seker des.</l>
      </lg>
      <lg id="s9" type="stanza">
        <l id="s9:l1">Wie nu beswaert is met swaren sonden</l>
        <l id="s9:l2">ende in corten stonden verlost wil wesen,</l>
        <l id="s9:l3">die gae met betrouwe tot Ihesus wonden,</l>
        <l id="s9:l4">hi sal volcomelijck ghenesen.</l>
      </lg>
      <lg id="s10" type="stanza">
        <l id="s10:l1">Vliet totter fonteynen sonder gront,</l>
        <l id="s10:l2">die den dorstighen laeft altoos;</l>
        <l id="s10:l3">noyt mensche en is tot eenigher stont</l>
        <l id="s10:l4">van daer ghesceyden troosteloos.</l>
      </lg>
      <lg id="s11" type="stanza">
        <l id="s11:l1">Maect alle daghe hier u ghelaghe,</l>
        <l id="s11:l2">weest niet verslaghen om der sonden ghetal;</l>
        <l id="s11:l3">versaedt uwen lost, vraecht niet wat cost,</l>
        <l id="s11:l4">want het is so diere vergouden al.</l>
      </lg>
      <lg id="s12" type="stanza">
        <l id="s12:l1">Met silver, noch met rooden goude</l>
        <l id="s12:l2">en is ons ghecost dese ghenade groot;</l>
        <l id="s12:l3">diese ons van minnen gheven woude,</l>
        <l id="s12:l4">die heeftse betaelt met sijnder doot.</l>
      </lg>
      <lg id="s13" type="stanza">
        <l id="s13:l1">Och laet ons hopen met diepen verlangen</l>
        <l id="s13:l2">tot deser fonteynen, waer willen wi bat?</l>
        <l id="s13:l3">Daer ontfangen wij ghenade, hoe dick wij vallen,</l>
        <l id="s13:l4">want si is der armer sondaren schat.</l>
      </lg>
      <lg id="s14" type="stanza">
        <l id="s14:l1">Iesus doot, sijn bitter liden,</l>
        <l id="s14:l2">sijn open herte, sijn wonden root,</l>
        <l id="s14:l3">dat watere ende bloet wt sijnder siden</l>
        <l id="s14:l4">moet ons staen in staden ter laetster noot.</l>
      </lg>
      <lg id="s15" type="stanza">
        <l id="s15:l1">Die dit liedeken heeft gheset in dichte,</l>
        <l id="s15:l2">die is beswaert metter sonden last;</l>
        <l id="s15:l3">die wonden Iesu moeten hem verlichten,</l>
        <l id="s15:l4">daer op staet sijn betrouwen vast.</l>
      </lg>
    </lg>
  </text>
</song>
