<?xml version='1.0' encoding='utf-8' standalone='yes'?>
<song>
  <meta>
    <id>189132</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Het vervolg is nu in seizoen</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Myn afscheyt aen u neem ic hier mede</l>
        <l id="s1:l2">Ghy Christen hoopken fijn,</l>
        <l id="s1:l3">Tot Amstelredam binnen de stede,</l>
        <l id="s1:l4">Die daer woonachtich zijn,</l>
        <l id="s1:l5">Die eenen wijn</l>
        <l id="s1:l6">Met my tsamen hebt ghedroncken,</l>
        <l id="s1:l7">Door Gods Gheest uyt liefde geschoncken</l>
        <l id="s1:l8">Altijts int goede ghedenckt doch mijn.</l>
      </lg>
      <lg id="s2" type="stanza">
        <l id="s2:l1">Alst blijckt het moet nu zijn ghescheyden</l>
        <l id="s2:l2">Houdt vast alle ghelijck</l>
        <l id="s2:l3">De Heere God wil ons gheleyden,</l>
        <l id="s2:l4">End brenghen haest tot sijn eeuwich rijck</l>
        <l id="s2:l5">Wt dit sienelijck</l>
        <l id="s2:l6">Eer wy noch varen te gronde,</l>
        <l id="s2:l7">Door werelt, duyvel vleesch end sonde</l>
        <l id="s2:l8">Die ons bestrijden seer listelijck.</l>
      </lg>
      <lg id="s3" type="stanza">
        <l id="s3:l1">Och wilt u nu doch gaen vercloecken,</l>
        <l id="s3:l2">Al valt den tijt rebel,</l>
        <l id="s3:l3">Om malkandren dickmael te besoecken</l>
        <l id="s3:l4">En dat nyt Gods bevel,</l>
        <l id="s3:l5">Door een goet opstel,</l>
        <l id="s3:l6">Om malcanderen tot liefde te verwecken,</l>
        <l id="s3:l7">Oock wilt doch met den Heer niet gecken,</l>
        <l id="s3:l8">Want hy seer korte met u rekenen sal.</l>
      </lg>
      <lg id="s4" type="stanza">
        <l id="s4:l1">leert ende sticht met neersticheden,</l>
        <l id="s4:l2">V selden aldermeest</l>
        <l id="s4:l3">Dach ende nacht al met ghebeden,</l>
        <l id="s4:l4">Tot God al in den Gheest,</l>
        <l id="s4:l5">Vierich daer in weest,</l>
        <l id="s4:l6">En wilt u selven niet versuymen,</l>
        <l id="s4:l7">Gods gheest sal den gheveynsden ruymen,</l>
        <l id="s4:l8">So ghy sapientie t'eerste leest.</l>
      </lg>
      <lg id="s5" type="stanza">
        <l id="s5:l1">Met ernst en vlijt u gront wilt vaste legghen,</l>
        <l id="s5:l2">Soet wijs ende wel bedacht,</l>
        <l id="s5:l3">Tot t'goede laet u altijt ghesegghen,</l>
        <l id="s5:l4">En wandelt niet meer inder nacht,</l>
        <l id="s5:l5">Als dit boose gheslacht,</l>
        <l id="s5:l6">Ws voets lanteerne wilt slaen gade,</l>
        <l id="s5:l7">Die gaet voor op den rechten pade,</l>
        <l id="s5:l8">Anders so vals ghy in den gracht.</l>
      </lg>
      <lg id="s6" type="stanza">
        <l id="s6:l1">V selfs kent na schrifts oorconde,</l>
        <l id="s6:l2">Of ghy int gheloove zijt,</l>
        <l id="s6:l3">Hoewelmen sulcs met den monde</l>
        <l id="s6:l4">Seer lichtelijck belijt</l>
        <l id="s6:l5">Tis niet een mijt,</l>
        <l id="s6:l6">Wy bedrieghen ons selfs al voren,</l>
        <l id="s6:l7">En gaen ons ziel deerlijck versmoren</l>
        <l id="s6:l8">Den naem te draghen en is gheen profijt.</l>
      </lg>
      <lg id="s7" type="stanza">
        <l id="s7:l1">Zijt ghy kinderen Gods uytvercoren,</l>
        <l id="s7:l2">Hoe edel onderganckelijck saet,</l>
        <l id="s7:l3">Zijt ghy van nieuws wedergheboren,</l>
        <l id="s7:l4">Seer crachtich in der daet,</l>
        <l id="s7:l5">Och dit weldaet,</l>
        <l id="s7:l6">T'gheloove laet dan in u groeyen,</l>
        <l id="s7:l7">Lustelijck in der liefden bloeyen,</l>
        <l id="s7:l8">So brandende dat gheen uytlesschen baet</l>
      </lg>
      <lg id="s8" type="stanza">
        <l id="s8:l1">Slecht ende recht hier oock beneven,</l>
        <l id="s8:l2">Ootmoedich van herten reyn,</l>
        <l id="s8:l3">Voor God met vreesen en beven</l>
        <l id="s8:l4">Wandelt int aertsche pleyn,</l>
        <l id="s8:l5">Sijn lof alleyn,</l>
        <l id="s8:l6">Sy uwe soecken ende jaghen,</l>
        <l id="s8:l7">Dus doende sult ghy hem behaghen,</l>
        <l id="s8:l8">Die is sijn wil ende anders gheen.</l>
      </lg>
      <lg id="s9" type="stanza">
        <l id="s9:l1">Wt t'binnenste merck onser zielen,</l>
        <l id="s9:l2">Laet ons ghedencken t'alder stont,</l>
        <l id="s9:l3">Hoe wy voor God ter neder vielen,</l>
        <l id="s9:l4">Met sijn liefde in ons herte ghewont,</l>
        <l id="s9:l5">Doen wy ons verbont</l>
        <l id="s9:l6">Maeckten met handen en knyen geboogen,</l>
        <l id="s9:l7">Cleyn zijnde in ons eyghen ooghen,</l>
        <l id="s9:l8">O vrienden hebt ghy noch alsulcken gront.</l>
      </lg>
      <lg id="s10" type="stanza">
        <l id="s10:l1">Brandende vyerich int aenschouwen</l>
        <l id="s10:l2">Naer scheen sterck in der cracht,</l>
        <l id="s10:l3">Beloofdy God sonder verflouwen,</l>
        <l id="s10:l4">Te dienen dach ende nacht,</l>
        <l id="s10:l5">O edel gheslacht,</l>
        <l id="s10:l6">Hebt ghy de reden wel onthouwen,</l>
        <l id="s10:l7">Laetsen dan nu doch niet berouwen,</l>
        <l id="s10:l8">In desen tijt comt u woort na met gantscher macht.</l>
      </lg>
      <lg id="s11" type="stanza">
        <l id="s11:l1">Staet vast, strijt vroom sonder beswijcken</l>
        <l id="s11:l2">Houdt altijts goede moet,</l>
        <l id="s11:l3">Met Loths huysvrou wilt niet ontwijcken,</l>
        <l id="s11:l4">Noch als Esau niet en doet,</l>
        <l id="s11:l5">Die seer onvroet,</l>
        <l id="s11:l6">T'meest om het minste heeft ghegheven,</l>
        <l id="s11:l7">Maer ghy kiest voor de doot dat leven,</l>
        <l id="s11:l8">Wat haer wellust oft jolijt alsmen sterven moet.</l>
      </lg>
      <lg id="s12" type="stanza">
        <l id="s12:l1">Adieu hier mee ist met rouwen</l>
        <l id="s12:l2">Nieu vrienden alle gaer</l>
        <l id="s12:l3">Adieu laet ons altijts betrouwen,</l>
        <l id="s12:l4">Op God onsen Hemelschen vaer,</l>
        <l id="s12:l5">Die ons hier naer,</l>
        <l id="s12:l6">Eewighe vreuchde sal bereyden,</l>
        <l id="s12:l7">Daer nemmermeer sal wesen scheyden,</l>
        <l id="s12:l8">Och lieve vrienden waren wy daer.</l>
      </lg>
    </lg>
  </text>
</song>
