<?xml version='1.0' encoding='utf-8' standalone='yes'?>
<song>
  <meta>
    <id>188974</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>O rad van avontuur</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Bedroeft ben ick van binnen</l>
        <l id="s1:l2">O Vader Celestijn,</l>
        <l id="s1:l3">Dat ick u niet can minnen</l>
        <l id="s1:l4">Wt alder crachten mijn,</l>
        <l id="s1:l5">Daer nochtans hert en sinnen</l>
        <l id="s1:l6">Besneven moeten zijn,</l>
        <l id="s1:l7">O Heer om sulck beginnen</l>
        <l id="s1:l8">Laet my van u ghewinnen</l>
        <l id="s1:l9">Des heylighen Gheests cracht devijn.</l>
      </lg>
      <lg id="s2" type="stanza">
        <l id="s2:l1">Gheestich wedergheboren</l>
        <l id="s2:l2">Moeten sy zijn publijck,</l>
        <l id="s2:l3">Die willen als vercoren</l>
        <l id="s2:l4">Comen in sHemels rijck,</l>
        <l id="s2:l5">Ia omghekeert al voren,</l>
        <l id="s2:l6">Den kinderen ghelijck</l>
        <l id="s2:l7">Dienen sy na 't behooren</l>
        <l id="s2:l8">Sterckt hier in Vader vercoren,</l>
        <l id="s2:l9">Dijn hantwerck ghemaeckt van slijck.</l>
      </lg>
      <lg id="s3" type="stanza">
        <l id="s3:l1">T'onsen trooste gheschreven,</l>
        <l id="s3:l2">Vinden wy claerlijck staen,</l>
        <l id="s3:l3">Wie bidt, dien wert ghegeven,</l>
        <l id="s3:l4">Die clopt, wert open ghedaen,</l>
        <l id="s3:l5">En die soeckt in dit leven</l>
        <l id="s3:l6">Die sal troost vinden saen,</l>
        <l id="s3:l7">Hier in Vader verheven,</l>
        <l id="s3:l8">Ons aertwormkens beseven,</l>
        <l id="s3:l9">Laet uwe gaven omfaen.</l>
      </lg>
      <lg id="s4" type="stanza">
        <l id="s4:l1">Van u Vader der lichten,</l>
        <l id="s4:l2">Comen alle gaven goet,</l>
        <l id="s4:l3">Daerom ons simpel wichten,</l>
        <l id="s4:l4">geeft wijsheyt, maect ons vroet,</l>
        <l id="s4:l5">Op dat wy moghen stichten,</l>
        <l id="s4:l6">Elck een gheestich ghemoet,</l>
        <l id="s4:l7">Oock vleesch, werelt bedichten,</l>
        <l id="s4:l8">En wederstaen de schichten,</l>
        <l id="s4:l9">Van al Satans ghebroet,</l>
      </lg>
      <lg id="s5" type="stanza">
        <l id="s5:l1">Ons tonge, en mont regieren</l>
        <l id="s5:l2">Wilt, Vader omnipotent,</l>
        <l id="s5:l3">Op dat wy obedieren,</l>
        <l id="s5:l4">Moghen u mandament,</l>
        <l id="s5:l5">En in alle quartieren</l>
        <l id="s5:l6">Belijden u name jent,</l>
        <l id="s5:l7">Na u wil en manieren,</l>
        <l id="s5:l8">Leert ons van sonden vieren</l>
        <l id="s5:l9">En volghen uwen wegh bekent.</l>
      </lg>
      <lg id="s6" type="stanza">
        <l id="s6:l1">De wegh om tot u te comen</l>
        <l id="s6:l2">Is smal so Schrift belijdt,</l>
        <l id="s6:l3">T'vleesch kiest nochtans den crommen</l>
        <l id="s6:l4">Ter Hellen breedt end wijdt,</l>
        <l id="s6:l5">Maer bevrijdt, voort verdommen,</l>
        <l id="s6:l6">Die u vreesen altijt,</l>
        <l id="s6:l7">Der cranckheyt wy ons rommen,</l>
        <l id="s6:l8">Maer Heere niet om sommen,</l>
        <l id="s6:l9">Is u cracht ghebenedijt.</l>
      </lg>
      <lg id="s7" type="stanza">
        <l id="s7:l1">Niet ons, maer uwen name</l>
        <l id="s7:l2">Moet glorie gheschien,</l>
        <l id="s7:l3">Als t'hooft van het lichame</l>
        <l id="s7:l4">Wilt ons cranckheyt aensien,</l>
        <l id="s7:l5">Ende maeckt ons bequame</l>
        <l id="s7:l6">Te leven na u ghebien,</l>
        <l id="s7:l7">Want sonder u altsame</l>
        <l id="s7:l8">Zijn wy onnut in fame,</l>
        <l id="s7:l9">Sterckt ons Heere by dien.</l>
      </lg>
      <lg id="s8" type="stanza">
        <l id="s8:l1">Sterckt ons Heer int ghebueren,</l>
        <l id="s8:l2">Als Wijnstock, Hooft, en Pilaer,</l>
        <l id="s8:l3">Laet ons bloeysel ghedeuren.</l>
        <l id="s8:l4">Ghelijck ranckskens vruchtbaer,</l>
        <l id="s8:l5">Gheestich helpt ons verscheuren,</l>
        <l id="s8:l6">Alle errueren swaer,</l>
        <l id="s8:l7">Op dat wy tallen uren,</l>
        <l id="s8:l8">Als nieuwe Creaturen,</l>
        <l id="s8:l9">Christum moghen volghen naer.</l>
      </lg>
      <lg id="s9" type="stanza">
        <l id="s9:l1">Om Christum herder reene,</l>
        <l id="s9:l2">Na volghen tot des cruys doot,</l>
        <l id="s9:l3">Ons verstroyt doopken cleene</l>
        <l id="s9:l4">Staet by Vader minioot,</l>
        <l id="s9:l5">Beschermt ons int ghemeene,</l>
        <l id="s9:l6">Onder u vleughels groot,</l>
        <l id="s9:l7">Want ghy en anders gheene</l>
        <l id="s9:l8">Zijt ons beschutter alleene,</l>
        <l id="s9:l9">Troost, toevlucht, schermschilt ter noot.</l>
      </lg>
    </lg>
  </text>
</song>
