<?xml version='1.0' encoding='utf-8' standalone='yes'?>
<song>
  <meta>
    <id>19156</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Je vous assure que mon Ã¢me</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Zeus, wat wilt ghy u beroemen</l>
        <l id="s1:l2">van 't gen' dat teghen de reden strijt?</l>
        <l id="s1:l3">Hoe derft ghy u hooveerdich noemen,</l>
        <l id="s1:l4">dat ghy den Prince der Goden sijt?</l>
        <l id="s1:l5">Laet af, laet af, 't wort u gheboden,</l>
        <l id="s1:l6">want ick alleen ben 't hooft der Goden.</l>
      </lg>
      <lg id="s2" type="stanza">
        <l id="s2:l1">Wat helpt u blicxsem, cracht oft donder,</l>
        <l id="s2:l2">als ghy u buyghen moet onder my?</l>
        <l id="s2:l3">Ick dwingh de Goden elck by-sonder</l>
        <l id="s2:l4">en brengh hun alle tot raserny.</l>
        <l id="s2:l5">Al schijn ick cleyn, blint, kindts uytwendich,</l>
        <l id="s2:l6">ick ben groot, sterck, schalck en behendich.</l>
      </lg>
      <lg id="s3" type="stanza">
        <l id="s3:l1">Saturnus seysen root van bloede,</l>
        <l id="s3:l2">Apollos boghe en lauwer-crans,</l>
        <l id="s3:l3">Mercurius om-slanghde roede,</l>
        <l id="s3:l4">oock Bacchus dicke om-veilde lans,</l>
        <l id="s3:l5">Pans crommen stock, al ist hun hinder,</l>
        <l id="s3:l6">'t comt my al toe als overwinder.</l>
      </lg>
      <lg id="s4" type="stanza">
        <l id="s4:l1">Wat heeft Neptunus moghen helpen?</l>
        <l id="s4:l2">oock den wijt-vlieteden Ocian'?</l>
        <l id="s4:l3">den dry-tant oft bemoste schelpen?</l>
        <l id="s4:l4">sy moeten my al sijn onderdaen.</l>
        <l id="s4:l5">Hoe dickmael heb ick Mars ontstolen</l>
        <l id="s4:l6">sijn bloedich sweert, en hem doen dolen?</l>
      </lg>
      <lg id="s5" type="stanza">
        <l id="s5:l1">Jupijn, wat wilt gh' u noch versinnen?</l>
        <l id="s5:l2">Tredt af, tredt, Heere, van uwen troon;</l>
        <l id="s5:l3">ver-eenicht, bidd' ick, metter minnen,</l>
        <l id="s5:l4">en sedt m'op 'thoovet vry uwe croon;</l>
        <l id="s5:l5">laet my den grooten scepter voeren,</l>
        <l id="s5:l6">die hemel, aerd', zee, can beroeren.</l>
      </lg>
    </lg>
  </text>
</song>
