<?xml version='1.0' encoding='utf-8' standalone='yes'?>
<song>
  <meta>
    <id>16467</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Rijke God hoe mag dat wezen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Heer God, wie sal ic claghen</l>
        <l id="s1:l2">al mine verloren tijt?</l>
        <l id="s1:l3">Mine consciencie wil altoos claghen,</l>
        <l id="s1:l4">si en ghevet mi gheen respijt;</l>
        <l id="s1:l5">ic moet mi leren liden,</l>
        <l id="s1:l6">die schulden die sijn mijn;</l>
        <l id="s1:l7">ic en can mi niet verbliden,</l>
        <l id="s1:l8">druc moet mijn eighen sijn.</l>
      </lg>
      <lg id="s2" type="stanza">
        <l id="s2:l1">‘Och here, ic sal u vraghen,</l>
        <l id="s2:l2">woude ghi mi wel verstaen:</l>
        <l id="s2:l3">sal ic noch langher jaghen,</l>
        <l id="s2:l4">eer ic u sal connen ghevaen?</l>
        <l id="s2:l5">Van rouwen duchte ic te sterven,</l>
        <l id="s2:l6">bedroevet isset herte mijn;</l>
        <l id="s2:l7">can ic u niet verwerven,</l>
        <l id="s2:l8">druc moet mijn eighen sijn.’</l>
      </lg>
      <lg id="s3" type="stanza">
        <l id="s3:l1">- ‘Och mensche, mijn weselic belde,</l>
        <l id="s3:l2">och lidet u nu ter tijt,</l>
        <l id="s3:l3">wat wildi mi vertellen,</l>
        <l id="s3:l4">dat ghi in drucke sijt?</l>
        <l id="s3:l5">Ic hebbe u uutvercoren,</l>
        <l id="s3:l6">ic kenne wel uwen gront;</l>
        <l id="s3:l7">mach u wat troostes gheboren,</l>
        <l id="s3:l8">weest hovesch in uwen mont.’</l>
      </lg>
      <lg id="s4" type="stanza">
        <l id="s4:l1">- ‘Die werelt is schone van woorden,</l>
        <l id="s4:l2">bedroch heeft si gheleert;</l>
        <l id="s4:l3">recht als die wint van noorden</l>
        <l id="s4:l4">so is si omme ghekeert;</l>
        <l id="s4:l5">men en mach daer niet op betrouwen,</l>
        <l id="s4:l6">dat segghe ic u mit vlijt;</l>
        <l id="s4:l7">aen Jesus wil ic mi houden</l>
        <l id="s4:l8">nu ende tot alre tijt.’</l>
      </lg>
      <lg id="s5" type="stanza">
        <l id="s5:l1">- ‘Och mensche, mijn lieflike wesen,</l>
        <l id="s5:l2">och lijt u nu ter tijt,</l>
        <l id="s5:l3">ic hebbe u wel bewesen,</l>
        <l id="s5:l4">dat ghi die liefste sijt;</l>
        <l id="s5:l5">ic hebbe omme u gheleden</l>
        <l id="s5:l6">so menich swaer torment;</l>
        <l id="s5:l7">woude ghi mi nu begheven,</l>
        <l id="s5:l8">so worde ghi mijns content.’</l>
      </lg>
      <lg id="s6" type="stanza">
        <l id="s6:l1">- ‘Och heer, wilt doch ghedenken,</l>
        <l id="s6:l2">hoe menich swaer versucht</l>
        <l id="s6:l3">als ic u plach te schenken,</l>
        <l id="s6:l4">noch doe ic des ghelijc;</l>
        <l id="s6:l5">ic hope die tijt sal comen</l>
        <l id="s6:l6">al uut den herten mijn;</l>
        <l id="s6:l7">laet mi nu troost verwerven,</l>
        <l id="s6:l8">vroude sal mijn eighen sijn.’</l>
      </lg>
      <lg id="s7" type="stanza">
        <l id="s7:l1">- ‘O siele, u soete woorde</l>
        <l id="s7:l2">gaen in dat herte mijn;</l>
        <l id="s7:l3">ghi wordet wel ghenesen,</l>
        <l id="s7:l4">aendenket mijn grote pijn;</l>
        <l id="s7:l5">mine gonst soudi vercrighen,</l>
        <l id="s7:l6">wildi ghetrouwe sijn,</l>
        <l id="s7:l7">so sole ghi bi mi bliven,</l>
        <l id="s7:l8">vroude sal u eighen sijn.’</l>
      </lg>
      <lg id="s8" type="stanza">
        <l id="s8:l1">- ‘O Jesus, gheminde here,</l>
        <l id="s8:l2">ghi hebt mi wel gheleert;</l>
        <l id="s8:l3">mijn herte dat wil ic keren</l>
        <l id="s8:l4">tot al dat ghi begheert;</l>
        <l id="s8:l5">seer vrientlic wil ic u draghen</l>
        <l id="s8:l6">al in dat herte mijn;</l>
        <l id="s8:l7">nae u is al mijn jaghen:</l>
        <l id="s8:l8">laet vroude mijn eighen sijn.’</l>
      </lg>
      <lg id="s9" type="stanza">
        <l id="s9:l1">- ‘O mensche, mijn lieflike wesen,</l>
        <l id="s9:l2">nu levet in goeden hoop;</l>
        <l id="s9:l3">daer lichter so menich ghevanghen,</l>
        <l id="s9:l4">die namaels wort verloost;</l>
        <l id="s9:l5">weest hovesch in uwen woorden,</l>
        <l id="s9:l6">u liden en claecht niemant dan mi;</l>
        <l id="s9:l7">troost soudi aen mi vinden</l>
        <l id="s9:l8">nu ende tot alre tijt.’</l>
      </lg>
      <lg id="s10" type="stanza">
        <l id="s10:l1">- ‘Ic danke u, Jesus here,</l>
        <l id="s10:l2">van uwer minnen groot;</l>
        <l id="s10:l3">laet mi uwen troost verwerven,</l>
        <l id="s10:l4">helpet mi uut alre noot;</l>
        <l id="s10:l5">dat ic doch mach aenschouwen</l>
        <l id="s10:l6">u vrientlike aenschijn,</l>
        <l id="s10:l7">boven alle reine vrouwen,</l>
        <l id="s10:l8">Maria, die moeder dijn.’</l>
      </lg>
      <lg id="s11" type="stanza">
        <l id="s11:l1">‘Wat mach mi nu beswiken?</l>
        <l id="s11:l2">mijn lief heeft mi verblijt;</l>
        <l id="s11:l3">doch wil ic van hem schriven</l>
        <l id="s11:l4">nu ende tot alre tijt;</l>
        <l id="s11:l5">mit sijnre soeter stralen</l>
        <l id="s11:l6">heeft hi mijn herte ghewont;</l>
        <l id="s11:l7">ic bevele mi hem altemale</l>
        <l id="s11:l8">al in sijns herten gront.’</l>
      </lg>
    </lg>
  </text>
</song>
