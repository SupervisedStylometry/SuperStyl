<?xml version='1.0' encoding='utf-8' standalone='yes'?>
<song>
  <meta>
    <id>16007</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een goede man had een dochtertje</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Een goet man had een dochterkijn,</l>
        <l id="s1:l2">die had hi wtvercoren;</l>
        <l id="s1:l3">si en wilde hem niet gehoorsaem sijn,</l>
        <l id="s1:l4">des hadde hi groten thoren.</l>
      </lg>
      <lg id="s2" type="stanza">
        <l id="s2:l1">Dat was God die vader wijs,</l>
        <l id="s2:l2">ende smenschen siele seer schoone;</l>
        <l id="s2:l3">die sette hi int paradijs,</l>
        <l id="s2:l4">die coninck vanden throone.</l>
      </lg>
      <lg id="s3" type="stanza">
        <l id="s3:l1">Maer die bose viant quaet</l>
        <l id="s3:l2">hadde dit herde noode,</l>
        <l id="s3:l3">ende gaf der sielen dyen raet</l>
        <l id="s3:l4">dat si brack tghebot van Gode.</l>
      </lg>
      <lg id="s4" type="stanza">
        <l id="s4:l1">Als God de Heere dat vernam,</l>
        <l id="s4:l2">dat alsoe was ghevaren,</l>
        <l id="s4:l3">gheen mensche ten hemel in en quam</l>
        <l id="s4:l4">wel in vijfdusent iaren.</l>
      </lg>
      <lg id="s5" type="stanza">
        <l id="s5:l1">Die sone Gods sprac: ‘vader mijn,</l>
        <l id="s5:l2">ic heb so groot verlanghen</l>
        <l id="s5:l3">om die siel, mijn lief susterkijn,</l>
        <l id="s5:l4">die de viant heeft ghevangen.’</l>
      </lg>
      <lg id="s6" type="stanza">
        <l id="s6:l1">Die vader sprac: ‘o sone fijn,</l>
        <l id="s6:l2">wildy daer na gaen talen,</l>
        <l id="s6:l3">so suldy liden druck ende pijn</l>
        <l id="s6:l4">in also grooter qualen.’</l>
      </lg>
      <lg id="s7" type="stanza">
        <l id="s7:l1">- ‘O vader, ic bin daer toe bereyt,’</l>
        <l id="s7:l2">sprac hi wt rechter minnen,</l>
        <l id="s7:l3">‘ic wil gaen liden druc en leyt,</l>
        <l id="s7:l4">mach icxse weder vinden.’</l>
      </lg>
      <lg id="s8" type="stanza">
        <l id="s8:l1">Tot Nazareth hy eerst binnen quam,</l>
        <l id="s8:l2">daer woonde een maecht ghepresen;</l>
        <l id="s8:l3">sijn herberge hi eerst by haer nam,</l>
        <l id="s8:l4">lof moet haer altijt wesen.</l>
      </lg>
      <lg id="s9" type="stanza">
        <l id="s9:l1">Daer na track hi te Bethleem claer</l>
        <l id="s9:l2">ende in Egipten mede</l>
        <l id="s9:l3">ende sochtse dri en dertich iaer</l>
        <l id="s9:l4">ontrent Ierusalem die stede.</l>
      </lg>
      <lg id="s10" type="stanza">
        <l id="s10:l1">Maer hi en vant die siele niet;</l>
        <l id="s10:l2">dies was hi seer in dooghen;</l>
        <l id="s10:l3">hi sochtse in so groot verdriet,</l>
        <l id="s10:l4">met seer weenende ooghen.</l>
      </lg>
      <lg id="s11" type="stanza">
        <l id="s11:l1">Hi was seer met druck bevaen,</l>
        <l id="s11:l2">ende dacht wt rechter trouwen:</l>
        <l id="s11:l3">ic sal opten berch van Calvarien gaen</l>
        <l id="s11:l4">oft icxse daer mocht aenschouwen.</l>
      </lg>
      <lg id="s12" type="stanza">
        <l id="s12:l1">Als hi opten berrech quam</l>
        <l id="s12:l2">en heeft hyse noch niet vonden;</l>
        <l id="s12:l3">des cruycen boom dat hi op clam</l>
        <l id="s12:l4">tot dyen selven stonden.</l>
      </lg>
      <lg id="s13" type="stanza">
        <l id="s13:l1">Doen riep hi mit stemmen overluyt,</l>
        <l id="s13:l2">oft si hem kennen mochte,</l>
        <l id="s13:l3">sijn suster ende lieve bruyt,</l>
        <l id="s13:l4">die hi so droevich sochte.</l>
      </lg>
      <lg id="s14" type="stanza">
        <l id="s14:l1">‘O suster,’ riep hi, ‘susterkijn</l>
        <l id="s14:l2">vercoren, mijn vriendinne,</l>
        <l id="s14:l3">hoe mach dit comen, hoe mach dit sijn,</l>
        <l id="s14:l4">dat ic u niet en vinde?’</l>
      </lg>
      <lg id="s15" type="stanza">
        <l id="s15:l1">Als hi aldus luyde riep,</l>
        <l id="s15:l2">soe overliken seere,</l>
        <l id="s15:l3">ontspranc si daer si lach en sliep,</l>
        <l id="s15:l4">ende sprac: ‘broeder, och heere.</l>
      </lg>
      <lg id="s16" type="stanza">
        <l id="s16:l1">‘Wat so is die wille van dy,</l>
        <l id="s16:l2">gheminde broeder vercoren,</l>
        <l id="s16:l3">niemant en mach doch helpen mi,</l>
        <l id="s16:l4">ick moet bliven verloren.’</l>
      </lg>
      <lg id="s17" type="stanza">
        <l id="s17:l1">Doen sprac hi: ‘lieve susterkijn,</l>
        <l id="s17:l2">wilt doch met vruechden leven,</l>
        <l id="s17:l3">hemel ende aerde die sijn mijn,</l>
        <l id="s17:l4">die wil ick voer u gheven.’</l>
      </lg>
      <lg id="s18" type="stanza">
        <l id="s18:l1">- ‘Och lieve broeder, ic segghe di</l>
        <l id="s18:l2">ick ben in sulcken doghen</l>
        <l id="s18:l3">al gaefdy hemel ende aerde voer mi,</l>
        <l id="s18:l4">ghi en sout my niet helpen moghen.</l>
      </lg>
      <lg id="s19" type="stanza">
        <l id="s19:l1">‘O broeder, also ben ic beswaert</l>
        <l id="s19:l2">men mochtet niet bescriven,</l>
        <l id="s19:l3">trect weder tot uwen vader waert,</l>
        <l id="s19:l4">ick moet verloren bliven.’</l>
      </lg>
      <lg id="s20" type="stanza">
        <l id="s20:l1">Hi sprac: ‘suster, dat doet mi we,</l>
        <l id="s20:l2">maer hoort na mijn verclaren:</l>
        <l id="s20:l3">al soude ick voer u sterven me,</l>
        <l id="s20:l4">ghi moet doch met mi varen.’</l>
      </lg>
      <lg id="s21" type="stanza">
        <l id="s21:l1">- Och broeder, ick ben in sulcker noot</l>
        <l id="s21:l2">ende in sulcken liden,</l>
        <l id="s21:l3">ten si dat ghi voer mi sterft die doot,</l>
        <l id="s21:l4">so en mach ick niet verbliden.’</l>
      </lg>
      <lg id="s22" type="stanza">
        <l id="s22:l1">- ‘O suster, so wil ict dan bestaen,’</l>
        <l id="s22:l2">sprac hi, met stemmen schoone,</l>
        <l id="s22:l3">‘o vader, het is nu al voldaen,</l>
        <l id="s22:l4">ontfangt ons in den throone’.</l>
      </lg>
      <lg id="s23" type="stanza">
        <l id="s23:l1">Aldus so is die siele verlost,</l>
        <l id="s23:l2">van Christo onsen Heere;</l>
        <l id="s23:l3">dat heeft hem sijn heylich bloet ghecost.</l>
        <l id="s23:l4">Lof si hem ymmermeere.</l>
      </lg>
    </lg>
  </text>
</song>
