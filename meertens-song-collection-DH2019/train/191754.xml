<?xml version='1.0' encoding='utf-8' standalone='yes'?>
<song>
  <meta>
    <id>191754</id>
    <date>
      <year-start>1650</year-start>
      <year-end>1650</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody/>
  <author>J. Sent</author></meta>
  <text>
    <lg type="song">
      <lg id="s1" type="stanza">
        <l id="s1:l1">DIe niet en gaet inder Godloosen raet,</l>
        <l id="s1:l2">Die op den wech der sondaren niet staet</l>
        <l id="s1:l3">En niet en sit by den spotters onreyne</l>
        <l id="s1:l4">Maer dach en nacht heeft in Godts Wet alleyne,</l>
        <l id="s1:l5">Al zijnen lust, ja spreeckt daer van eenpaer</l>
        <l id="s1:l6">Die Mensch is wel ghelucksalich voorwaer.</l>
      </lg>
      <lg id="s2" type="stanza">
        <l id="s2:l1">Hy sal ghelijck zijn eenen schoonen Boom,</l>
        <l id="s2:l2">Gheplant by eenen klaren Water-stroom,</l>
        <l id="s2:l3">Die zijn vruchten geeft in bequame tijden.</l>
        <l id="s2:l4">Van welcken gheen drooghe blat valt besyden,</l>
        <l id="s2:l5">So sal de mensche salich zijn bekent,</l>
        <l id="s2:l6">Met al syn doen tot welcken hy hem went.</l>
      </lg>
      <lg id="s3" type="stanza">
        <l id="s3:l1">Maer soo en ist met den Godtloosen niet</l>
        <l id="s3:l2">Die als caf verstroyt werden daerment siet</l>
        <l id="s3:l3">'twelc vanden wint hier en daer wert gedreven</l>
        <l id="s3:l4">So sullen sy in Godts gherichte beven</l>
        <l id="s3:l5">End' niet bestaen: maer haest vergaen beschaemt,</l>
        <l id="s3:l6">Met den vromen werden sy niet ghenaemt.</l>
      </lg>
      <lg id="s4" type="stanza">
        <l id="s4:l1">Godt kendt den wech end' der vromen ghemoet</l>
        <l id="s4:l2">Hy draecht sorghe voor hem end' voor haer goet,</l>
        <l id="s4:l3">Dies sullen sy wel ghelucksalich wesen,</l>
        <l id="s4:l4">Maer nademael dat onse Godt ghepresen,</l>
        <l id="s4:l5">Op der Godloosen weghen niet en acht,</l>
        <l id="s4:l6">Sy end' haer doen werden tot niet ghebracht.</l>
      </lg>
    </lg>
  </text>
</song>
