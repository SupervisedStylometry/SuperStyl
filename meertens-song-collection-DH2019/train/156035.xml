<?xml version='1.0' encoding='utf-8' standalone='yes'?>
<song>
  <meta>
    <id>156035</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>In een groot ongeluk ben ik geboren</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">ALs desen Hemel schoon hier boven,</l>
        <l id="s1:l2">En dese Aerd' oock sal vergaen,</l>
        <l id="s1:l3">Wie sal dan, u Godt, moghen loven,</l>
        <l id="s1:l4">En voor u aenghesicht bestaen?</l>
      </lg>
      <lg id="s2" type="stanza">
        <l id="s2:l1">Richt doch mijn hert tot deser uren</l>
        <l id="s2:l2">Met uws woordts harden hamerslach,</l>
        <l id="s2:l3">Dat ick mijn ellende betrueren,</l>
        <l id="s2:l4">En mijn leven beteren mach.</l>
      </lg>
      <lg id="s3" type="stanza">
        <l id="s3:l1">In my wilt dooden onbeladen</l>
        <l id="s3:l2">Des werelts lust die haest vergaet,</l>
        <l id="s3:l3">En neemt my, Heer aen, in ghenaden,</l>
        <l id="s3:l4">Eer dat ick my versin te laet.</l>
      </lg>
      <lg id="s4" type="stanza">
        <l id="s4:l1">Als my de werelt doet bestryden,</l>
        <l id="s4:l2">Met haren schoonen valschen schijn</l>
        <l id="s4:l3">Dan staet doch, Heer, aen mijner zyden,</l>
        <l id="s4:l4">En wilt doch ghy mijn helper zijn.</l>
      </lg>
      <lg id="s5" type="stanza">
        <l id="s5:l1">En recht mijn voeten t'mijner baten,</l>
        <l id="s5:l2">Ick meyn mijn ziel, gheest, end' mijn hert</l>
        <l id="s5:l3">Dat ick de werelt mach verlaten</l>
        <l id="s5:l4">Niet volghen, of schoon my wat smert.</l>
      </lg>
      <lg id="s6" type="stanza">
        <l id="s6:l1">Naer uwe liefde doet, Heer, branden,</l>
        <l id="s6:l2">Al mijn ghemoet, diet vyer ontsteckt,</l>
        <l id="s6:l3">Stiert my daer toe met uwen handen,</l>
        <l id="s6:l4">Tot ick dit vinde heel perfeckt.</l>
      </lg>
      <lg id="s7" type="stanza">
        <l id="s7:l1">Gheeft my den goeden wil om soecken,</l>
        <l id="s7:l2">Desen leydtsman, Heer, my bestelt,</l>
        <l id="s7:l3">Op dat ick my nu mach vercloecken</l>
        <l id="s7:l4">Om 'tHemelrijck te doen ghewelt.</l>
      </lg>
      <lg id="s8" type="stanza">
        <l id="s8:l1">Een lieflijcke handt wilt my bieden,</l>
        <l id="s8:l2">Acht doch niet Heer, dat ick ben sno,</l>
        <l id="s8:l3">Mocht uwen wil in my gheschieden,</l>
        <l id="s8:l4">Dat soud' maken mijn herte vro</l>
      </lg>
      <lg id="s9" type="stanza">
        <l id="s9:l1">Neemt my aen, Heere, wilt mijns ontfermen</l>
        <l id="s9:l2">Met Maria my troost bereyt,</l>
        <l id="s9:l3">Ghy hoort doch geern het deerlijck kermen</l>
        <l id="s9:l4">Des geens die claeghlijck tot u schreyt.</l>
      </lg>
      <lg id="s10" type="stanza">
        <l id="s10:l1">Houdt stil, Heer, nu die blinde ropen,</l>
        <l id="s10:l2">Ontfermt u mijns, Ghy Godes Soon,</l>
        <l id="s10:l3">Doet doch oock myne ooghen open,</l>
        <l id="s10:l4">Dat ick't licht mach aenschouwen schoon.</l>
      </lg>
      <lg id="s11" type="stanza">
        <l id="s11:l1">Van den doot wilt my op verwecken</l>
        <l id="s11:l2">Met Lazaro my 'tleven gheeft,</l>
        <l id="s11:l3">Oft ick schoon stincke, Heer, van vlecken,</l>
        <l id="s11:l4">Van jonckheyt op seer heb ghesneeft.</l>
      </lg>
      <lg id="s12" type="stanza">
        <l id="s12:l1">Beneemt den geest doch Heer sijn machte</l>
        <l id="s12:l2">Die mijn ziele dus deerlijck quelt,</l>
        <l id="s12:l3">Drijft hem uyt door u stercke crachte,</l>
        <l id="s12:l4">Daer van ons die Schriftuer vermelt.</l>
      </lg>
      <lg id="s13" type="stanza">
        <l id="s13:l1">Eens laet my doch, Heere ghenaken,</l>
        <l id="s13:l2">Den zoom uws cleedts, ick word' ghesont,</l>
        <l id="s13:l3">Och mocht ick dese vreuchde smaken,</l>
        <l id="s13:l4">Inwendich in mijns herten gront.</l>
      </lg>
      <lg id="s14" type="stanza">
        <l id="s14:l1">Rasch soud' mijn ziele haer bereyden,</l>
        <l id="s14:l2">Om u te dancken met ghesanck,</l>
        <l id="s14:l3">Sy soud' om dese salicheyden,</l>
        <l id="s14:l4">V segghen, lof, prijs, eer en danck.</l>
      </lg>
      <lg id="s15" type="stanza">
        <l id="s15:l1">Toeft niet, Heer, wilt dit in my wercken,</l>
        <l id="s15:l2">Tot ick perfectelijck bevindt,</l>
        <l id="s15:l3">In mijn swackheyt wilt my verstercken</l>
        <l id="s15:l4">Met uws heyl'gen Gheest soeten windt.</l>
      </lg>
      <lg id="s16" type="stanza">
        <l id="s16:l1">So wil ick nu voortaen beginnen</l>
        <l id="s16:l2">En ophouden tot geener tijt,</l>
        <l id="s16:l3">My schicken om die Croon te winnen,</l>
        <l id="s16:l4">Heere, daer toe mijn helper zijt.</l>
      </lg>
    </lg>
  </text>
</song>
