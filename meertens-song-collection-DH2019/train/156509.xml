<?xml version='1.0' encoding='utf-8' standalone='yes'?>
<song>
  <meta>
    <id>156509</id>
    <date>
      <year-start>1625</year-start>
      <year-end>1625</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody>In Oostenrijk daar staat een huis</melody>
  <author>Leenaert Clock</author></meta>
  <text>
    <lg type="song">
      <lg id="s1" type="stanza">
        <l id="s1:l1">GEen meerder vreucht en can men siet,</l>
        <l id="s1:l2">Overdencken, als t'eeuwich leven,</l>
        <l id="s1:l3">Dat Christus wil schincken om niet,</l>
        <l id="s1:l4">Dennen die haer hem overgheven,</l>
        <l id="s1:l5">En volghen hem op syne baen,</l>
        <l id="s1:l6">Die sullen met hem in het leven gaen.</l>
      </lg>
      <lg id="s2" type="stanza">
        <l id="s2:l1">Elck een die dit leven begheert,</l>
        <l id="s2:l2">Die moet den vleesche hier af sterven</l>
        <l id="s2:l3">Als een cleyn kindt zijn omghekeert,</l>
        <l id="s2:l4">Wil hy d'eeuwich leven beerven,</l>
        <l id="s2:l5">Iae wil hy comen in Godes Rijck,</l>
        <l id="s2:l6">Den Enghelen Godes worden ghelijck.</l>
      </lg>
      <lg id="s3" type="stanza">
        <l id="s3:l1">Raet vraeghde eens een Ionghelinck coen</l>
        <l id="s3:l2">Christo, en sprack tot syner vromen,</l>
        <l id="s3:l3">Goede Meester, wat sal ick doen</l>
        <l id="s3:l4">Om in d'eeuwich leven te comen?</l>
        <l id="s3:l5">De Heere sprack doe met der spoet</l>
        <l id="s3:l6">Hoe comt het, dat ghy my gaet heeten goet?</l>
      </lg>
      <lg id="s4" type="stanza">
        <l id="s4:l1">Ten is niemandt dan Godt alleyne</l>
        <l id="s4:l2">Die goet is boven alle Goden,</l>
        <l id="s4:l3">Wilt ghy int leven gaen certeyn,</l>
        <l id="s4:l4">Soo moet ghy houden de  gheboden:</l>
        <l id="s4:l5">De Ionghelinck sprack tot Christo fijn,</l>
        <l id="s4:l6">Wat souden dat doch voor gheboden zijn?</l>
      </lg>
      <lg id="s5" type="stanza">
        <l id="s5:l1">Hy sprack: ghy en sult niet doodt slaen,</l>
        <l id="s5:l2">Noch oock gheen Overspel begheeren</l>
        <l id="s5:l3">Noch niemant valsch betuyghen saen:</l>
        <l id="s5:l4">Vader en Moeder sult ghy eeren,</l>
        <l id="s5:l5">Vwen Naesten, dit wel versint,</l>
        <l id="s5:l6">Hebt lief, alsoo ghy u selve bemint.</l>
      </lg>
      <lg id="s6" type="stanza">
        <l id="s6:l1">Iesu, de Ionghelinck antwoordt gaf,</l>
        <l id="s6:l2">Daer van en ben ick noyt gheweken,</l>
        <l id="s6:l3">Tot nu van myner jonckheyt af:</l>
        <l id="s6:l4">Wat soude my dan noch ghebreken?</l>
        <l id="s6:l5">Hy sprack: wilt ghy zijn gheleert recht,</l>
        <l id="s6:l6">Volcomen, soo als een ghehoorsaem knecht.</l>
      </lg>
      <lg id="s7" type="stanza">
        <l id="s7:l1">Een dinck ghebreeckt u noch ter tijt,</l>
        <l id="s7:l2">Gaet wilt u haef en goedt vercoopen,</l>
        <l id="s7:l3">Gheeft aelmoessen maeckt u des quijt,</l>
        <l id="s7:l4">En wilt my naeckt en bloot naeloopen</l>
        <l id="s7:l5">Soo sult ghy hebben eenen schat,</l>
        <l id="s7:l6">Int Hemelrijcke, in de schoone stadt.</l>
      </lg>
      <lg id="s8" type="stanza">
        <l id="s8:l1">Nu was de Ionghelinck bedroeft,</l>
        <l id="s8:l2">Als hy dees red' van hem ded' hooren,</l>
        <l id="s8:l3">Sijn hoope die was hem berooft,</l>
        <l id="s8:l4">Och hy en was niet nieuw ghebooren,</l>
        <l id="s8:l5">Noch als een cleyn kindt omghewent,</l>
        <l id="s8:l6">Hoe swaerlijck gaen dese in s'Hemels tent.</l>
      </lg>
      <lg id="s9" type="stanza">
        <l id="s9:l1">Christus woude leeren hier mee,</l>
        <l id="s9:l2">Dat men sijn hoope niet soud' setten,</l>
        <l id="s9:l3">Op ghelt noch goet, naer 'swerelts ze,</l>
        <l id="s9:l4">Maer in Christo sonder verletten,</l>
        <l id="s9:l5">Hy wijst ons aen den rijcken Man,</l>
        <l id="s9:l6">Hoe haestelijck moest' hy scheyden daer van.</l>
      </lg>
      <lg id="s10" type="stanza">
        <l id="s10:l1">Laet ons doch nu alsoo 'tbehoort,</l>
        <l id="s10:l2">Nae het eeuwighe leven stellen:</l>
        <l id="s10:l3">Breedt is den wegh, wijdt is de poort</l>
        <l id="s10:l4">Die afvoert en leydt totter Hellen</l>
        <l id="s10:l5">Veel menschen gaen nu desen ganck,</l>
        <l id="s10:l6">En moeten treuren in het helsch bedwanck.</l>
      </lg>
      <lg id="s11" type="stanza">
        <l id="s11:l1">Alsoo is de poort engh en smal,</l>
        <l id="s11:l2">Den wegh die ons te recht sal leyden,</l>
        <l id="s11:l3">In d'eeuwich leven, by 'tghetal</l>
        <l id="s11:l4">Die onder den Altaer verbeyden,</l>
        <l id="s11:l5">Och weynich menschen vinden hem,</l>
        <l id="s11:l6">Hoe raken sy int nieuwe Ierusalem.</l>
      </lg>
      <lg id="s12" type="stanza">
        <l id="s12:l1">Elck een die dit leven nu wil,</l>
        <l id="s12:l2">En wenschet te sien goede daghen,</l>
        <l id="s12:l3">Bedwingh sijn tongh, hy houde stil,</l>
        <l id="s12:l4">Sijn lippen, na Gods behaghen,</l>
        <l id="s12:l5">Hy doet het goet, en keer van 'tquae</l>
        <l id="s12:l6">Hy soeck den vrede, en hy jaegh' hem nae</l>
      </lg>
      <lg id="s13" type="stanza">
        <l id="s13:l1">'Slevens Croon is dennen bereyt</l>
        <l id="s13:l2">Die overwinnen en volheerden,</l>
        <l id="s13:l3">Het schoon gheneuchelijck wit cleyt,</l>
        <l id="s13:l4">Sullen sy met vreuchden aenveerden,</l>
        <l id="s13:l5">En singhen het Liedeken schoon,</l>
        <l id="s13:l6">Met Gods Soon boven in des Hemels Throon.</l>
      </lg>
      <lg id="s14" type="stanza">
        <l id="s14:l1">Liefste in Godt, ick schinck u dit,</l>
        <l id="s14:l2">Dat ghy u daer met soudt vermaken,</l>
        <l id="s14:l3">En dat ghy Godt oock voor ons bidt,</l>
        <l id="s14:l4">Op dat wy moghen al sijn saken,</l>
        <l id="s14:l5">Recht uytvoeren aen elcken cant,</l>
        <l id="s14:l6">Tot dat wy comen int beloofde lant.</l>
      </lg>
      <lg id="s15" type="stanza">
        <l id="s15:l1">Keert u ghestadich tot den Heer,</l>
        <l id="s15:l2">Hy helpt alleen uyt al beswaren,</l>
        <l id="s15:l3">Laet ons leven na sijn begheer,</l>
        <l id="s15:l4">Ick hoop hy sal ons haest vergaren,</l>
        <l id="s15:l5">Naer synen wil alst hem behaeght,</l>
        <l id="s15:l6">Dus u cleyn droefheyt doch met vreuchde draeght.</l>
      </lg>
    </lg>
  </text>
</song>
