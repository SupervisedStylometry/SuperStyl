<?xml version='1.0' encoding='utf-8' standalone='yes'?>
<song>
  <meta>
    <id>156928</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Ik heb gezien de tijd</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">ICk ben dickwils beswaert,</l>
        <l id="s1:l2">Bedroeft van herten seere,</l>
        <l id="s1:l3">Dat men der gheesten aert,</l>
        <l id="s1:l4">Niet wel aen haer ghebeere,</l>
        <l id="s1:l5">Te recht can kennen leere,</l>
        <l id="s1:l6">En dat het heylich schijn,</l>
        <l id="s1:l7">Niet altijt soeckt Gods eere,</l>
        <l id="s1:l8">Dat doet mijn ziele pijn.</l>
      </lg>
      <lg id="s2" type="stanza">
        <l id="s2:l1">Och dat ellick verstont,</l>
        <l id="s2:l2">Dat redes is een Christen,</l>
        <l id="s2:l3">Wat schrickelijcker gront,</l>
        <l id="s2:l4">Wat gruwelijcker listen,</l>
        <l id="s2:l5">Wat schadelijcker twisten,</l>
        <l id="s2:l6">Dickwils verburghen zijn,</l>
        <l id="s2:l7">By daerment minste op gisten,</l>
        <l id="s2:l8">Overmits haer heylich schijn.</l>
      </lg>
      <lg id="s3" type="stanza">
        <l id="s3:l1">Het uyterlijck ghelaet</l>
        <l id="s3:l2">Connen sy zedich maecken,</l>
        <l id="s3:l3">Als daer gheschreven staet,</l>
        <l id="s3:l4">So voeghen sy haer spraeken,</l>
        <l id="s3:l5">Van lesen bidden en waken,</l>
        <l id="s3:l6">Vasten aelmissen mee,</l>
        <l id="s3:l7">Hem selven te versaken,</l>
        <l id="s3:l8">Ia niet dan liefd en vree.</l>
      </lg>
      <lg id="s4" type="stanza">
        <l id="s4:l1">Als een Enghel des lichts</l>
        <l id="s4:l2">Weet Satan hem te stellen,</l>
        <l id="s4:l3">Al die niet veel ghesichts</l>
        <l id="s4:l4">Heeft, can hy lichtelijck vellen,</l>
        <l id="s4:l5">Oock alle sijn ghesellen</l>
        <l id="s4:l6">Gaen juyst den selven gang,</l>
        <l id="s4:l7">Paulus gaettet vertellen,</l>
        <l id="s4:l8">Maer 't maeckt my dickwils bang.</l>
      </lg>
      <lg id="s5" type="stanza">
        <l id="s5:l1">Nacht en dach comen sy,</l>
        <l id="s5:l2">Haer lichamen abstineren,</l>
        <l id="s5:l3">T'aensicht staet nimmermeer bly,</l>
        <l id="s5:l4">Sy draghen slechte cleeren,</l>
        <l id="s5:l5">Elck man willen sy leeren,</l>
        <l id="s5:l6">Haer hooft hangt als een bijs,</l>
        <l id="s5:l7">Menschen prijs sy begheeren,</l>
        <l id="s5:l8">In haer selfs ooghen wijs.</l>
      </lg>
      <lg id="s6" type="stanza">
        <l id="s6:l1">Niet alleen hoverdy,</l>
        <l id="s6:l2">Hoereeren dobbelen vechten,</l>
        <l id="s6:l3">Afgodendienst tovery,</l>
        <l id="s6:l4">Vloecken sweeren en rechten,</l>
        <l id="s6:l5">Bedrijven Satans knechten,</l>
        <l id="s6:l6">Maer doen wel anders mee,</l>
        <l id="s6:l7">In ootmoet als de slechten,</l>
        <l id="s6:l8">Leest Colossensen twee.</l>
      </lg>
      <lg id="s7" type="stanza">
        <l id="s7:l1">Eerlijck vroom recht en reyn</l>
        <l id="s7:l2">Schijnt wel haer gantsche leven,</l>
        <l id="s7:l3">In des Heeren ghemeyn</l>
        <l id="s7:l4">Sy haer dienstlijck begheven,</l>
        <l id="s7:l5">Met suchten ende beven</l>
        <l id="s7:l6">Brekense s'Heeren broot,</l>
        <l id="s7:l7">Haer hert is daerbeneven</l>
        <l id="s7:l8">Vergiftich totter doot.</l>
      </lg>
      <lg id="s8" type="stanza">
        <l id="s8:l1">Somma ten is gheen haef,</l>
        <l id="s8:l2">Met haer veel te vermeyden,</l>
        <l id="s8:l3">T'is niet een yeders gaef</l>
        <l id="s8:l4">Alle gheesten te scheyden,</l>
        <l id="s8:l5">Dus laet u niet verleyden,</l>
        <l id="s8:l6">Als serpenten zijt cloeck,</l>
        <l id="s8:l7">Wilt u oock wel bereyden</l>
        <l id="s8:l8">Tot menigherley versoeck.</l>
      </lg>
      <lg id="s9" type="stanza">
        <l id="s9:l1">Int vijfde boeck derthien,</l>
        <l id="s9:l2">Heeft Moyses wel gheraden,</l>
        <l id="s9:l3">Soo uwer vrienden ien,</l>
        <l id="s9:l4">Oock die naeste van graden,</l>
        <l id="s9:l5">Al doet hy wonder daden,</l>
        <l id="s9:l6">V soeckt van God te scheen,</l>
        <l id="s9:l7">Bewijst hem gheen ghenaden,</l>
        <l id="s9:l8">V hant werpt d'eerste steen.</l>
      </lg>
      <lg id="s10" type="stanza">
        <l id="s10:l1">Al die yet anders soeckt</l>
        <l id="s10:l2">Dan wy u onderwesen,</l>
        <l id="s10:l3">Spreeckt Paulus zy vervloeckt,</l>
        <l id="s10:l4">Galaten een wyt lesen,</l>
        <l id="s10:l5">Al wort hy heylich presen,</l>
        <l id="s10:l6">Als een Enghel ghedaen,</l>
        <l id="s10:l7">So sal hy noch door desen</l>
        <l id="s10:l8">Te meerder straf ontfaen.</l>
      </lg>
      <lg id="s11" type="stanza">
        <l id="s11:l1">Claer canmen dit bevroen,</l>
        <l id="s11:l2">Aen haer die wederstonden</l>
        <l id="s11:l3">Moysen want hoe haer doen,</l>
        <l id="s11:l4">Hem ghelijcker wert vonden,</l>
        <l id="s11:l5">Hoe meer Pharo verbonden,</l>
        <l id="s11:l6">Volherdich bleef int quaet,</l>
        <l id="s11:l7">So raeckter veel in sonden,</l>
        <l id="s11:l8">Door valsche heylich daedt.</l>
      </lg>
      <lg id="s12" type="stanza">
        <l id="s12:l1">Openbaer schreven staet,</l>
        <l id="s12:l2">Haer ghebedt dat is sonder,</l>
        <l id="s12:l3">Haer aelmissen zijn quaet,</l>
        <l id="s12:l4">Oock t'lof uyt haren monde</l>
        <l id="s12:l5">Want die vals is van gronde,</l>
        <l id="s12:l6">Vals ist groot ende cleyn,</l>
        <l id="s12:l7">Hier gelt noch plaets noch stonde,</l>
        <l id="s12:l8">Den reynen ist al reyn.</l>
      </lg>
      <lg id="s13" type="stanza">
        <l id="s13:l1">Bladeren ende schijn,</l>
        <l id="s13:l2">Sonder oprechte vruchten,</l>
        <l id="s13:l3">Dat is seer quaet fenijn,</l>
        <l id="s13:l4">Daerom wilter voor vluchten</l>
        <l id="s13:l5">En hangt aen niemants suchten,</l>
        <l id="s13:l6">Steelen en hoerdery,</l>
        <l id="s13:l7">En meer sulcke gheruchten,</l>
        <l id="s13:l8">Zijn noch beter dan sy.</l>
      </lg>
      <lg id="s14" type="stanza">
        <l id="s14:l1">Wacht nu na Iesus raet,</l>
        <l id="s14:l2">Voor sulcke hypocrijten,</l>
        <l id="s14:l3">Iudas kus, Ioabs daedt,</l>
        <l id="s14:l4">Binnen wolven die rijten,</l>
        <l id="s14:l5">Welsprekende sy bijten,</l>
        <l id="s14:l6">Maer sy sullen noch al,</l>
        <l id="s14:l7">Tantknarselen en crijten,</l>
        <l id="s14:l8">Als comt dat comen sal.</l>
      </lg>
      <lg id="s15" type="stanza">
        <l id="s15:l1">So ghy uyt alle u cracht</l>
        <l id="s15:l2">God vreese en beminnen,</l>
        <l id="s15:l3">Met neersticheyt hebt acht,</l>
        <l id="s15:l4">Opt heylichdom van binnen,</l>
        <l id="s15:l5">So suldy wel versinnen,</l>
        <l id="s15:l6">Gods heymelijcke raedt,</l>
        <l id="s15:l7">Waer door datmen t'ghewinnen</l>
        <l id="s15:l8">Dat God met blintheyt slaet.</l>
      </lg>
      <lg id="s16" type="stanza">
        <l id="s16:l1">Daer voor t'zy u gheseyt,</l>
        <l id="s16:l2">Dat sy niet en aenveerden,</l>
        <l id="s16:l3">Die liefde der waerheyt,</l>
        <l id="s16:l4">Waer door sy Salich weerden,</l>
        <l id="s16:l5">So laetse God volheerden,</l>
        <l id="s16:l6">Sendtse dwalinghen groot,</l>
        <l id="s16:l7">Datse leughens begheerden,</l>
        <l id="s16:l8">En eerden als Gods woort.</l>
      </lg>
      <lg id="s17" type="stanza">
        <l id="s17:l1">Elck roemt dan noch met vlijt,</l>
        <l id="s17:l2">Hoe veel hy heeft ghebeden,</l>
        <l id="s17:l3">Micha met sijn benijt</l>
        <l id="s17:l4">En was noyt bet te vreden,</l>
        <l id="s17:l5">Als ghy luystert naer reden,</l>
        <l id="s17:l6">Dan loopense na prijs,</l>
        <l id="s17:l7">Maer datse t'recht vertreden</l>
        <l id="s17:l8">Dat maeckt haer niemant wijs.</l>
      </lg>
      <lg id="s18" type="stanza">
        <l id="s18:l1">Dit ist dat my meest deert,</l>
        <l id="s18:l2">En noch met my veel vromen,</l>
        <l id="s18:l3">Want wat elck begheert,</l>
        <l id="s18:l4">Dat laet die Heer haer comen,</l>
        <l id="s18:l5">En ofset moy verbloemen,</l>
        <l id="s18:l6">Dat sy't om beste doen,</l>
        <l id="s18:l7">Als God haer wil verdoemen</l>
        <l id="s18:l8">Gheen mensch canse behoen.</l>
      </lg>
      <lg id="s19" type="stanza">
        <l id="s19:l1">In wiens dees valschen gheest</l>
        <l id="s19:l2">Van God eens wort ghesonden,</l>
        <l id="s19:l3">Alsmen van Sauwel leeft,</l>
        <l id="s19:l4">In Achas huys is vonden,</l>
        <l id="s19:l5">Qualijck t'eenigher stonden</l>
        <l id="s19:l6">Hem vermaninghe raeckt,</l>
        <l id="s19:l7">Satan hout hem ghebonden,</l>
        <l id="s19:l8">Want God heeft hem versaeckt.</l>
      </lg>
      <lg id="s20" type="stanza">
        <l id="s20:l1">T'is nu het gulden jaer,</l>
        <l id="s20:l2">Nu biedt Godt sijn ghenade,</l>
        <l id="s20:l3">Dit wel te nemen waer</l>
        <l id="s20:l4">Dat is neerstich mijn rade,</l>
        <l id="s20:l5">Oft ghy 't nu eens versmade</l>
        <l id="s20:l6">Als Esau wort verstoort,</l>
        <l id="s20:l7">Met tranen hy wel bade</l>
        <l id="s20:l8">Maer en wort niet verhoort.</l>
      </lg>
      <lg id="s21" type="stanza">
        <l id="s21:l1">Moyses en Salomon,</l>
        <l id="s21:l2">Paulus was oock dies sinne,</l>
        <l id="s21:l3">Dat wat elck noemen con</l>
        <l id="s21:l4">Ia alle haer ghewinne,</l>
        <l id="s21:l5">Wildense niet beminne</l>
        <l id="s21:l6">Boven die wijsheyt Gods</l>
        <l id="s21:l7">Die vrome van beginne,</l>
        <l id="s21:l8">Waren alsulcke sodts.</l>
      </lg>
      <lg id="s22" type="stanza">
        <l id="s22:l1">Ellendich en verwoet</l>
        <l id="s22:l2">Is hier teghen de wijse,</l>
        <l id="s22:l3">Die liever t'erchste doet</l>
        <l id="s22:l4">Dan hy sijn eer verlijse,</l>
        <l id="s22:l5">En den Godloosen prijse,</l>
        <l id="s22:l6">Hier mee sluyt ick het endt</l>
        <l id="s22:l7">Alsmen weer sal verrijsen</l>
        <l id="s22:l8">Wort alle dinck bekent.</l>
      </lg>
      <lg id="s23" type="stanza">
        <l id="s23:l1">Princesse Christi Bruydt,</l>
        <l id="s23:l2">S'zijn u eyghen lidtmaten</l>
        <l id="s23:l3">Van wien dees boosheyt spruyt,</l>
        <l id="s23:l4">Wt Paulo can ment vaten,</l>
        <l id="s23:l5">Int vijfde totten Galaten,</l>
        <l id="s23:l6">Actorum twintich claer,</l>
        <l id="s23:l7">Wie haer, die 't heel verlaten</l>
        <l id="s23:l8">Na loopt is lichte waer.</l>
      </lg>
    </lg>
  </text>
</song>
