<?xml version='1.0' encoding='utf-8' standalone='yes'?>
<song>
  <meta>
    <id>16293</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Geen meerdere vreugde ter wereld en is</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Gheen meerder vruecht ter werelt en is,</l>
        <l id="s1:l2">dan die van herten te vreden is</l>
        <l id="s1:l3">bi siner liefste allene;</l>
        <l id="s1:l4">hi mach wel spreken van gheluc,</l>
        <l id="s1:l5">hi hevet al wat sijn herte lust,</l>
        <l id="s1:l6">die sijn lieveken mach aenschouwen.</l>
      </lg>
      <lg id="s2" type="stanza">
        <l id="s2:l1">Ic had een boelken, dat is waer,</l>
        <l id="s2:l2">drie maanden langher dan een jaer,</l>
        <l id="s2:l3">ic en dorstet niemant segghen;</l>
        <l id="s2:l4">uit ganscher herten minde ic haer,</l>
        <l id="s2:l5">ic en dorst haer bicans niet spreken voorwaer,</l>
        <l id="s2:l6">uit vrese si tqualic name.</l>
      </lg>
      <lg id="s3" type="stanza">
        <l id="s3:l1">Ic ghinc er door die groene laen,</l>
        <l id="s3:l2">ende sach veel hupsche joncfrouwen staen;</l>
        <l id="s3:l3">mijn soete lief was daer onder;</l>
        <l id="s3:l4">si dochte mi die schoonste te sijn,</l>
        <l id="s3:l5">die alder liefste boele mijn,</l>
        <l id="s3:l6">boven andere wtvercoren.</l>
      </lg>
      <lg id="s4" type="stanza">
        <l id="s4:l1">Mijn boelken draghet so swart een cleet,</l>
        <l id="s4:l2">daer onder draecht si groot hertenleet,</l>
        <l id="s4:l3">dat niemant van haer en can wenden,</l>
        <l id="s4:l4">dan ghi alleen, ghi hoogste schat.</l>
        <l id="s4:l5">So troost haer dan met een vriendelic woort,</l>
        <l id="s4:l6">och troost haer int allende.</l>
      </lg>
      <lg id="s5" type="stanza">
        <l id="s5:l1">Ic hebbe enen rinc aen miner hant,</l>
        <l id="s5:l2">ic en ghave hem niet voor gheheel dat lant,</l>
        <l id="s5:l3">hi comt van haer snee witten handen,</l>
        <l id="s5:l4">hi isser ghemaect van roden gout;</l>
        <l id="s5:l5">si heeft mijn herte in haer ghewout,</l>
        <l id="s5:l6">rijc God, mocht ic haer dienen.</l>
      </lg>
      <lg id="s6" type="stanza">
        <l id="s6:l1">Eer ic mijn boelken liet varen gaen,</l>
        <l id="s6:l2">wilde ic noch liever in armoe vergaen,</l>
        <l id="s6:l3">begheven der werelt vruechden;</l>
        <l id="s6:l4">ic heb ghebout op goeden gront;</l>
        <l id="s6:l5">die ic mijn herteken heb ghejont</l>
        <l id="s6:l6">sal ic noch weder vinden.</l>
      </lg>
      <lg id="s7" type="stanza">
        <l id="s7:l1">Die ons dit liedeken eerstwerf sanc,</l>
        <l id="s7:l2">een vrome lantscnecht hi wert ghenant,</l>
        <l id="s7:l3">hi hevet also wel gesonghen;</l>
        <l id="s7:l4">hi gaet te Lunenburg uit en in,</l>
        <l id="s7:l5">al bi die alder liefste sijn</l>
        <l id="s7:l6">en wert hi nemmer verdronghen.</l>
      </lg>
    </lg>
  </text>
</song>
