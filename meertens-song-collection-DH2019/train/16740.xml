<?xml version='1.0' encoding='utf-8' standalone='yes'?>
<song>
  <meta>
    <id>16740</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ik hoorde de spiesen kraken</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Hollant, Zeelant, weest nu verblijt,</l>
        <l id="s1:l2">verheucht u nu in desen tijt,</l>
        <l id="s1:l3">aenbidt den Heer der Heeren,</l>
        <l id="s1:l4">dat hy ons wil gheven synen pays subijt,</l>
        <l id="s1:l5">dat wy eendrachtich moghen leven.</l>
      </lg>
      <lg id="s2" type="stanza">
        <l id="s2:l1">Maer niet gelijck in Vranckrijc, zijt dies wel vroet,</l>
        <l id="s2:l2">daer sy hebben vergoten het Christen bloet,</l>
        <l id="s2:l3">ende haren eedt hebben ghebroken;</l>
        <l id="s2:l4">sy waren als leewen ende beeren verwoet,</l>
        <l id="s2:l5">maer het sal noch werden gewroken.</l>
      </lg>
      <lg id="s3" type="stanza">
        <l id="s3:l1">Hadt ghy ghecreghen die overhant,</l>
        <l id="s3:l2">ghy socht gheen vrede aen elcken cant</l>
        <l id="s3:l3">met al u Babels knechten;</l>
        <l id="s3:l4">nu is de Roomsche kercke ghevallen int sant,</l>
        <l id="s3:l5">wie salse weder oprechten?</l>
      </lg>
      <lg id="s4" type="stanza">
        <l id="s4:l1">Ten baet moorden noch branden, al zijt ghy fel,</l>
        <l id="s4:l2">al valt ghy Gods kinderen seer rebel</l>
        <l id="s4:l3">met al u valsche partije;</l>
        <l id="s4:l4">sy is gevallen die groote stadt Babel,</l>
        <l id="s4:l5">met alle haer afgoderije.</l>
      </lg>
      <lg id="s5" type="stanza">
        <l id="s5:l1">Ghy, die coninghen en princen hebt verleyt,</l>
        <l id="s5:l2">den beker der oncuysheyt met wreetheyt</l>
        <l id="s5:l3">hebt ghijse vol boosheyt geschoncken,</l>
        <l id="s5:l4">van tbloet der onnooselen, hoort mijn bescheyt,</l>
        <l id="s5:l5">sijn sy geworden droncken.</l>
      </lg>
      <lg id="s6" type="stanza">
        <l id="s6:l1">Den Turck, die coemt al met ghewelt,</l>
        <l id="s6:l2">met dry hondert duysent man is hy te velt,</l>
        <l id="s6:l3">te voet end oock te peerden,</l>
        <l id="s6:l4">hy heeft gewonnen, tzy u vertelt,</l>
        <l id="s6:l5">twee steden van grooter weerden.</l>
      </lg>
      <lg id="s7" type="stanza">
        <l id="s7:l1">Lagoulette ende Thoenis sijn die steden genaemt,</l>
        <l id="s7:l2">daer binnen was so menigen Italiaen,</l>
        <l id="s7:l3">bisschoppen, cardinalen, Spaensche gesellen,</l>
        <l id="s7:l4">die zijn daer gebleven, wilt dit verstaen,</l>
        <l id="s7:l5">die en sullen ons hier niet meer quellen.</l>
      </lg>
      <lg id="s8" type="stanza">
        <l id="s8:l1">Als den Spaenschen raet dit heeft vernomen,</l>
        <l id="s8:l2">ras zijnder posten in Brabant gecomen,</l>
        <l id="s8:l3">dat sy doch souden accordeeren,</l>
        <l id="s8:l4">dat den Prince van Oraengien tot zijnder vromen,</l>
        <l id="s8:l5">den Turck soude helpen keeren.</l>
      </lg>
      <lg id="s9" type="stanza">
        <l id="s9:l1">Den Prince van Oraengien triumphant,</l>
        <l id="s9:l2">Godt sal hem gheven wijsheyt en verstant,</l>
        <l id="s9:l3">op dat Gods woort tot desen stonden</l>
        <l id="s9:l4">mach gepreect worden aen elcken cant,</l>
        <l id="s9:l5">liever Turcks dan Paus bevonden.</l>
      </lg>
      <lg id="s10" type="stanza">
        <l id="s10:l1">Al is den Turck gheen Christen genaemt,</l>
        <l id="s10:l2">hy en heeft niemant om tgeloove gebrant,</l>
        <l id="s10:l3">als die Papisten doen alle dage;</l>
        <l id="s10:l4">Herodes en was noyt sulcken tyrant,</l>
        <l id="s10:l5">noch was het niet naer Gods behagen.</l>
      </lg>
      <lg id="s11" type="stanza">
        <l id="s11:l1">Prince! die ons nu dit eerstmael sanck,</l>
        <l id="s11:l2">sijn herte was vrij ende vranck,</l>
        <l id="s11:l3">maer jonckheyt doet hem dolen;</l>
        <l id="s11:l4">den gheest is willich, dat vleysch is cranck,</l>
        <l id="s11:l5">hy hopet noch te onderhouden.</l>
      </lg>
    </lg>
  </text>
</song>
