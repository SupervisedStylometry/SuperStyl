<?xml version='1.0' encoding='utf-8' standalone='yes'?>
<song>
  <meta>
    <id>19030</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wie wil hooren singhen</l>
        <l id="s1:l2">een druckelijc nieu liet,</l>
        <l id="s1:l3">van die coninc van Castilien,</l>
        <l id="s1:l4">hoe dat hi wten lande schiet.</l>
      </lg>
      <lg id="s2" type="stanza">
        <l id="s2:l1">Trompetten ende claroenen</l>
        <l id="s2:l2">dede hi so seere slaen,</l>
        <l id="s2:l3">dat si alle souden comen</l>
        <l id="s2:l4">die met hem wilden gaen.</l>
      </lg>
      <lg id="s3" type="stanza">
        <l id="s3:l1">Als si opt water quamen,</l>
        <l id="s3:l2">daer geschieden iammer groot;</l>
        <l id="s3:l3">die scepen vlogen van malcander,</l>
        <l id="s3:l4">si waren alle in grooter noot.</l>
      </lg>
      <lg id="s4" type="stanza">
        <l id="s4:l1">Die coninc sprac: ‘Joanna,</l>
        <l id="s4:l2">wel edel vrouwe mijn,</l>
        <l id="s4:l3">dit is bi uwen schulden,</l>
        <l id="s4:l4">dat wi in desen noode zijn.’</l>
      </lg>
      <lg id="s5" type="stanza">
        <l id="s5:l1">Die coninc totten stierman sprac:</l>
        <l id="s5:l2">‘wel edel stierman fijn,</l>
        <l id="s5:l3">nu brenget mi weder te lande;</l>
        <l id="s5:l4">mi en roect niet waer wij zijn.’</l>
      </lg>
      <lg id="s6" type="stanza">
        <l id="s6:l1">Die stierman fyn totten coninc sprac:</l>
        <l id="s6:l2">‘wel edel heere mijn,</l>
        <l id="s6:l3">ic en can u niet te lande gebrenghen,</l>
        <l id="s6:l4">ic en weet niet waer wi zyn.’</l>
      </lg>
      <lg id="s7" type="stanza">
        <l id="s7:l1">Die coninc viel ootmoedelijc</l>
        <l id="s7:l2">op beyde zijne knien:</l>
        <l id="s7:l3">hi badt gode van hemelrijck,</l>
        <l id="s7:l4">dat hem gracie mocht geschien.</l>
      </lg>
      <lg id="s8" type="stanza">
        <l id="s8:l1">Die stierman totten coninc sprac:</l>
        <l id="s8:l2">‘wel edel here mijn,</l>
        <l id="s8:l3">mi dunct ic hoore die vogelen singhen,</l>
        <l id="s8:l4">ic hope het sal wel zijn.’</l>
      </lg>
      <lg id="s9" type="stanza">
        <l id="s9:l1">Doen si in Engelant quamen,</l>
        <l id="s9:l2">men hiet hem willecoem zijn;</l>
        <l id="s9:l3">men scanc hem daer te drincken</l>
        <l id="s9:l4">den alderbesten wijn.</l>
      </lg>
      <lg id="s10" type="stanza">
        <l id="s10:l1">Van daer so gingen si seylen</l>
        <l id="s10:l2">al na dat Spaensche lant,</l>
        <l id="s10:l3">met zijnder edelder vrouwen,</l>
        <l id="s10:l4">al in behoudender hant.</l>
      </lg>
      <lg id="s11" type="stanza">
        <l id="s11:l1">Och, wie wilt hoeren zynghen</l>
        <l id="s11:l2">een droeflic nuwe lied,</l>
        <l id="s11:l3">al vanden coninc van Castille,</l>
        <l id="s11:l4">hoe dat hy in Spanghe reet.</l>
      </lg>
      <lg id="s12" type="stanza">
        <l id="s12:l1">Ze deden zyn claroenen,</l>
        <l id="s12:l2">die trompetten slaen,</l>
        <l id="s12:l3">om dat zy zouden comen</l>
        <l id="s12:l4">die met hem te water souden ghaen.</l>
      </lg>
      <lg id="s13" type="stanza">
        <l id="s13:l1">Als zy te water quamen</l>
        <l id="s13:l2">doe ghesciede dat iammer groet;</l>
        <l id="s13:l3">die scepen vloghen van cante,</l>
        <l id="s13:l4">och, zy waren in groeter noet.</l>
      </lg>
      <lg id="s14" type="stanza">
        <l id="s14:l1">‘Och, stuerman’, seit hy, ‘stuerman,</l>
        <l id="s14:l2">och lieve stuerman fyn,</l>
        <l id="s14:l3">och, helpt ons weder te lande,</l>
        <l id="s14:l4">ic en weyet niet waer wy zyn.’</l>
      </lg>
      <lg id="s15" type="stanza">
        <l id="s15:l1">- ‘Och, coninc van Castilie,</l>
        <l id="s15:l2">ghenaedighe heere myn,</l>
        <l id="s15:l3">ic en can u niet te lande gebrynghen,</l>
        <l id="s15:l4">ic en weet niet waer dat wy zyn.</l>
      </lg>
      <lg id="s16" type="stanza">
        <l id="s16:l1">‘Och heere,’ sprac zyn stuerman,</l>
        <l id="s16:l2">‘ic ben in groeten druc,</l>
        <l id="s16:l3">dat ic myn edel heere</l>
        <l id="s16:l4">hebbe gebracht int ongeluck.’</l>
      </lg>
      <lg id="s17" type="stanza">
        <l id="s17:l1">Die coninc viel oetmoedelic</l>
        <l id="s17:l2">op beide zyne knien;</l>
        <l id="s17:l3">hy bat God ende Maria,</l>
        <l id="s17:l4">dat hem zyn ghenaede mocht gescien.</l>
      </lg>
      <lg id="s18" type="stanza">
        <l id="s18:l1">Die stuerman sprac totten coninc:</l>
        <l id="s18:l2">‘nu hebbe ic goeden moet,</l>
        <l id="s18:l3">ic hore die voghel zynghen,</l>
        <l id="s18:l4">ic hope tsal al zyn goet.’</l>
      </lg>
      <lg id="s19" type="stanza">
        <l id="s19:l1">Daer na quam hy in Spanghe,</l>
        <l id="s19:l2">al in dat verre lant;</l>
        <l id="s19:l3">och, wy zullen alle beweinen,</l>
        <l id="s19:l4">dat hy oyt in Spanghe quam.</l>
      </lg>
      <lg id="s20" type="stanza">
        <l id="s20:l1">Och Hollant, Brabant, Zeelant,</l>
        <l id="s20:l2">och Vlaendre boven al,</l>
        <l id="s20:l3">wy sullen langhe beweinen,</l>
        <l id="s20:l4">dat hy oyt in Spanghe quam.</l>
      </lg>
    </lg>
  </text>
</song>
