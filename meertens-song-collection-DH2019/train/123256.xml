<?xml version='1.0' encoding='utf-8' standalone='yes'?>
<song>
  <meta>
    <id>123256</id>
    <date>
      <year-start>1848</year-start>
      <year-end>1848</year-end>
    </date>
    <location>
      <orginal-name>gent</orginal-name>
      <standard-name>Gent, Belgium</standard-name>
      <coordinates>
        <lon>51.0538286</lon>
        <lat>3.7250121</lat>
      </coordinates>
    </location>
    <tags>
      <tag standard-name="bespiegelend lied" translation="reflective song">bespiegelend lied</tag>
    </tags>
    <melody/>
    <categories>
      <category translation="religion">godsdienst</category>
    </categories>
  <author>J.F. Willems</author></meta>
  <text>
    <lg type="song">
      <lg id="s1" type="stanza">
        <l id="s1:l1">Die vrouwen sijn al selc van seden:</l>
        <l id="s1:l2">Alse die vespertijt een wile es leden,</l>
        <l id="s1:l3">Dan gaen si sitten voer haer dore,</l>
        <l id="s1:l4">Om dat si van lostecheden</l>
        <l id="s1:l5">Willen hebben haren vreden,</l>
        <l id="s1:l6">Soeten locht ende soeten gore.</l>
        <l id="s1:l7">Dan soe lijt haer kinnesse daer vore,</l>
        <l id="s1:l8">Selc te perde ende selc te voet.</l>
        <l id="s1:l9">Si biet hem hovescheit, ende hi hare;</l>
        <l id="s1:l10">Si lichten beide cappruun ende hoet.</l>
        <l id="s1:l11">Dit dunct mi wesen al te goet</l>
        <l id="s1:l12">Datse manlijc anderen bieden ere;</l>
        <l id="s1:l13">Maer dese hovescheit moit te sere.</l>
      </lg>
      <lg id="s2" type="stanza">
        <l id="s2:l1">Een man, die gherne sijn liefken saghe,</l>
        <l id="s2:l2">In ghenen tiden van alden daghe</l>
        <l id="s2:l3">En sal hijs bat ghespreken connen,</l>
        <l id="s2:l4">Dan dat hi daer legghe sijn laghe</l>
        <l id="s2:l5">Savons, inder vrouwen vlaghe,</l>
        <l id="s2:l6">Eer die maeltijt es begonnen.</l>
        <l id="s2:l7">Een opsien heeft hi daer ghewonnen,</l>
        <l id="s2:l8">Ende daer toe een groeten mede:</l>
        <l id="s2:l9">Soe en heeft hi niet om niet gheronnen;</l>
        <l id="s2:l10">Want onbegrepen es die sede.</l>
        <l id="s2:l11">Ic bidde, minners telker stede,</l>
        <l id="s2:l12">Dat ghi wel onthout dese lere!</l>
        <l id="s2:l13">Maer dopstaen moit de vrouwen tsere.</l>
      </lg>
      <lg id="s3" type="stanza">
        <l id="s3:l1">Die savons gaet ter laveien,</l>
        <l id="s3:l2">Voer die vrouwen hem vermeien,</l>
        <l id="s3:l3">Als si ter rusten sijn gheseten,</l>
        <l id="s3:l4">Dan gheet men gheerne dansen reien.</l>
        <l id="s3:l5">Deus, hoe wel mach hen ghereien</l>
        <l id="s3:l6">Die daer haer lief te venden weten!</l>
        <l id="s3:l7">Eer men dat aventmael gheet eten</l>
        <l id="s3:l8">Soe gheet dat volc op ende neder.</l>
        <l id="s3:l9">Die vrouwen soudent node vergheten;</l>
        <l id="s3:l10">Si staen op ende sitten weder.</l>
        <l id="s3:l11">Die dan in haer benen sijn teder,</l>
        <l id="s3:l12">Die werden dan buten kere;</l>
        <l id="s3:l13">Want dopstaen moit hen te sere.</l>
      </lg>
      <lg id="s4" type="stanza">
        <l id="s4:l1">Hoe mocht men beter dinc ghevinden,</l>
        <l id="s4:l2">Dan dat keren ende dat winden,</l>
        <l id="s4:l3">Na vespertijt, van straten te straten?</l>
        <l id="s4:l4">Want, dan gheet dat vroudelec ghesinde</l>
        <l id="s4:l5">Ter locht waert sitten, tallen inden,</l>
        <l id="s4:l6">Om dat si coelheit selen vaten;</l>
        <l id="s4:l7">Ende oec soe en selen sijs niet laten,</l>
        <l id="s4:l8">Comt daer haer kennesse vore ghegaen,</l>
        <l id="s4:l9">Si selen hem daer toe ghesaten</l>
        <l id="s4:l10">Dat si jeghen hem opstaen.</l>
        <l id="s4:l11">Die meneghe soude sijn oghen opslaen</l>
        <l id="s4:l12">Op die vrouwen, vele mere,</l>
        <l id="s4:l13">En moide dopstaen niet soe sere.</l>
      </lg>
      <lg id="s5" type="stanza">
        <l id="s5:l1">Die wandelinghe dunct mi craes,</l>
        <l id="s5:l2">Ende oec eest een vriendelijc solaes;</l>
        <l id="s5:l3">Maer mi ghebrecter een dinc an: -</l>
        <l id="s5:l4">Biedt men hovesheit enen dwaes,</l>
        <l id="s5:l5">Hi peinst: ‘Die vrouwe groet mi, jaes!’</l>
        <l id="s5:l6">Die sot verheft hem selven dan,</l>
        <l id="s5:l7">Ende hi peinst: ‘Ic ben een eerlec man,</l>
        <l id="s5:l8">Want die vrouwen groeten mi.’</l>
        <l id="s5:l9">Maer luttel goet soe weet hi dan</l>
        <l id="s5:l10">Dat men met hem sot daer bi.</l>
        <l id="s5:l11">Maer vele te noder wandelen si,</l>
        <l id="s5:l12">Sijn si vrouwen ofte heren,</l>
        <l id="s5:l13">Om dat die hovesheit moit te sere.</l>
      </lg>
    </lg>
  </text>
</song>
