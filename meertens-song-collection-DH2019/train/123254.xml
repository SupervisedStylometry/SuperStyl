<?xml version='1.0' encoding='utf-8' standalone='yes'?>
<song>
  <meta>
    <id>123254</id>
    <date>
      <year-start>1848</year-start>
      <year-end>1848</year-end>
    </date>
    <location>
      <orginal-name>gent</orginal-name>
      <standard-name>Gent, Belgium</standard-name>
      <coordinates>
        <lon>51.0538286</lon>
        <lat>3.7250121</lat>
      </coordinates>
    </location>
    <tags>
      <tag standard-name="liefdesklacht" translation="love complaint">liefdesklacht</tag>
    </tags>
    <melody/>
    <categories>
      <category translation="love and sex">liefde en seks</category>
    </categories>
  <author>J.F. Willems</author></meta>
  <text>
    <lg type="song">
      <lg id="s1" type="stanza">
        <l id="s1:l1">Herte ende sin, ende mijn vermoghen</l>
        <l id="s1:l2">Settic, lief, in uwer ghenaden;</l>
        <l id="s1:l3">In mach nemmermeer verhoghen,</l>
        <l id="s1:l4">En moet sijn bi uwen rade.</l>
      </lg>
      <lg id="s2" type="stanza">
        <l id="s2:l1">Werde lief, ic blive u ghestade;</l>
        <l id="s2:l2">Tot uwen dienste willic mi poghen,</l>
        <l id="s2:l3">In allen saken, vroech ende spade,</l>
        <l id="s2:l4">Die u teren comen moghen.</l>
      </lg>
      <lg id="s3" type="stanza">
        <l id="s3:l1">Och, lieflijc lief, ic hebbe verloren</l>
        <l id="s3:l2">Al mijn herte, ende u ghegheven.</l>
        <l id="s3:l3">Sint ic u ierst hadde vercoren</l>
        <l id="s3:l4">Heeft mi mijn herte te male begheven.</l>
      </lg>
      <lg id="s4" type="stanza">
        <l id="s4:l1">Ende heeft u soe in mi verheven,</l>
        <l id="s4:l2">Dat ic en weet wat mi gheboren</l>
        <l id="s4:l3">Sal te doene, moetic dus leven,</l>
        <l id="s4:l4">En si dat ghijt mi wilt verstoren.</l>
      </lg>
      <lg id="s5" type="stanza">
        <l id="s5:l1">Wel pijnlec eest dus eyghen sijn:</l>
        <l id="s5:l2">Daer omme soe benic sere onghestelt;</l>
        <l id="s5:l3">Doch hopic, edel maghet fijn,</l>
        <l id="s5:l4">Dat ghi mijns ontfermen selt.</l>
      </lg>
      <lg id="s6" type="stanza">
        <l id="s6:l1">Dat ic doer u dus ben gequelt,</l>
        <l id="s6:l2">Soe dat verswijnt die herte mijn,</l>
        <l id="s6:l3">Ende dit soe wort voer niet ghetelt,</l>
        <l id="s6:l4">Loendijt mi, na der hulden dijn.</l>
      </lg>
      <lg id="s7" type="stanza">
        <l id="s7:l1">O edel figuere, hovesche joeght,</l>
        <l id="s7:l2">Ic bidde u dat ghi mi versiet</l>
        <l id="s7:l3">Op hovescheit, ende doer uwe doeght:</l>
        <l id="s7:l4">Niet dat icx verdient hebbe iet.</l>
      </lg>
      <lg id="s8" type="stanza">
        <l id="s8:l1">Want wat ic mach doen es al niet,</l>
        <l id="s8:l2">Jeghen dat ghi mi gheven moght</l>
        <l id="s8:l3">Te lone, lief, als ghijt ghebiet.</l>
        <l id="s8:l4">In u soe steet salic sijn verhoght.</l>
      </lg>
      <lg id="s9" type="stanza">
        <l id="s9:l1">Mijn herte die sal haer te male verteren</l>
        <l id="s9:l2">In doghene, ende in aerbeit,</l>
        <l id="s9:l3">Dies ic niet en can verwerven</l>
        <l id="s9:l4">Alsoet mi nu ghescepen steit.</l>
      </lg>
      <lg id="s10" type="stanza">
        <l id="s10:l1">Want si mi doet noch boesheit,</l>
        <l id="s10:l2">Die mi mach hulpen ende deren,</l>
        <l id="s10:l3">Soe verkeert mijn heil in leit;</l>
        <l id="s10:l4">Dies ic mi emmer moet verweren.</l>
      </lg>
      <lg id="s11" type="stanza">
        <l id="s11:l1">Ic hebbe begonnen, in weet wat,</l>
        <l id="s11:l2">Want ic en hebber gevoelen in.</l>
        <l id="s11:l3">Sent ic u ierst om die minne bat,</l>
        <l id="s11:l4">En ghecregic noit daer toe ghewin.</l>
      </lg>
      <lg id="s12" type="stanza">
        <l id="s12:l1">Dat verdroeft soe minen sin</l>
        <l id="s12:l2">Dat ic al ben van vrouden mat.</l>
        <l id="s12:l3">Ach leider, dits al mijn beghin!</l>
        <l id="s12:l4">Aldus gheet der aventueren rat.</l>
      </lg>
      <lg id="s13" type="stanza">
        <l id="s13:l1">Nochtan en willic twifelen niet</l>
        <l id="s13:l2">Sine sal mijns hebben ghenade,</l>
        <l id="s13:l3">Als si mijn daghen selve ane siet;</l>
        <l id="s13:l4">Want ic soe blive haer ghestade.</l>
      </lg>
      <lg id="s14" type="stanza">
        <l id="s14:l1">En si dat kere bi valschen rade</l>
        <l id="s14:l2">Der niders, die noit doght beriet,</l>
        <l id="s14:l3">Si en sal niet lonen goet met quade;</l>
        <l id="s14:l4">Want alle aercheit van haer vliet.</l>
      </lg>
      <lg id="s15" type="stanza">
        <l id="s15:l1">Nemmermeer en magicse haten,</l>
        <l id="s15:l2">Wat mi van hare mach ghescien;</l>
        <l id="s15:l3">Nochtan heef si mi soe belaten</l>
        <l id="s15:l4">Dat mi alle vrouden vlien.</l>
      </lg>
      <lg id="s16" type="stanza">
        <l id="s16:l1">Maer dat doet haer groet ontsien</l>
        <l id="s16:l2">Dat eneghe vroeghers mochten vaten,</l>
        <l id="s16:l3">Die altoes om clappen spien:</l>
        <l id="s16:l4">Die duvel moetse noch verwaten!</l>
      </lg>
      <lg id="s17" type="stanza">
        <l id="s17:l1">Och, here God, woudi vermincken</l>
        <l id="s17:l2">Clappers tonghen, ende wroeghers met,</l>
        <l id="s17:l3">Die op alle doeghden stincken!</l>
        <l id="s17:l4">Ic ware sciere van hare ontset.</l>
      </lg>
      <lg id="s18" type="stanza">
        <l id="s18:l1">Si es soe hovesch ende soe beset,</l>
        <l id="s18:l2">Si soude mi onst van herten scincken,</l>
        <l id="s18:l3">Ende trecken mi van onder dnet</l>
        <l id="s18:l4">Daer ic onder moet versincken.</l>
      </lg>
    </lg>
  </text>
</song>
