<?xml version='1.0' encoding='utf-8' standalone='yes'?>
<song>
  <meta>
    <id>189154</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Schoon liefje jent zeer excellent</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ick bid u Hemelsche Vader mijn</l>
        <l id="s1:l2">Wilt mijn ghebedt ontfangen</l>
        <l id="s1:l3">Wilt mijner doch ghenadich zijn,</l>
        <l id="s1:l4">Al door de goetheyt dijn,</l>
        <l id="s1:l5">Toont my u claer aenschijn,</l>
        <l id="s1:l6">Na u staet mijn verlanghen.</l>
      </lg>
      <lg id="s2" type="stanza">
        <l id="s2:l1">Mijn sonden, o Heer, berouwen my seer,</l>
        <l id="s2:l2">Och wiltse my vergheven,</l>
        <l id="s2:l3">En vernieut my noch altijt meer,</l>
        <l id="s2:l4">Dat ick my heel omkeer,</l>
        <l id="s2:l5">Dat waer wel mijn begeer,</l>
        <l id="s2:l6">Na uwe woort te leven.</l>
      </lg>
      <lg id="s3" type="stanza">
        <l id="s3:l1">Maeckt my doch weerdich, o Heer jent,</l>
        <l id="s3:l2">Een steen tot uwen Tempel</l>
        <l id="s3:l3">Gefondeert op het fondament,</l>
        <l id="s3:l4">Christum u Soon bekent,</l>
        <l id="s3:l5">Dien ghy hier hebt gesent,</l>
        <l id="s3:l6">Ons tot een exempel.</l>
      </lg>
      <lg id="s4" type="stanza">
        <l id="s4:l1">Den wegh die hy is voorgegaen,</l>
        <l id="s4:l2">Die valt mijn vleesch seer banghe,</l>
        <l id="s4:l3">Dus wilt my Heer altijt bystaen,</l>
        <l id="s4:l4">In geenen noot versmaen,</l>
        <l id="s4:l5">Houdt my op de rechte baen</l>
        <l id="s4:l6">Dat bid ick u door sanghe.</l>
      </lg>
      <lg id="s5" type="stanza">
        <l id="s5:l1">Come my te hulpe o Vader goet,</l>
        <l id="s5:l2">Wilt mijn geloof vermeeren,</l>
        <l id="s5:l3">Een bloeyende ranck uws wijnstocx soet</l>
        <l id="s5:l4">Maeckt my al metter spoet,</l>
        <l id="s5:l5">Die na uwen wille doet</l>
        <l id="s5:l6">dat is al mijn begheeren.</l>
      </lg>
      <lg id="s6" type="stanza">
        <l id="s6:l1">Wilt my hier oock maken bequaem</l>
        <l id="s6:l2">O Heere der heyrscharen,</l>
        <l id="s6:l3">Een lidt te zijn aen u lichaem</l>
        <l id="s6:l4">Ghy dat haest, so ick raem,</l>
        <l id="s6:l5">Door u heylighe naem,</l>
        <l id="s6:l6">Wilt my van t'quaet bewaren.</l>
      </lg>
      <lg id="s7" type="stanza">
        <l id="s7:l1">In sonden ben ick ontfanghen hier</l>
        <l id="s7:l2">End oock daer in gheboren,</l>
        <l id="s7:l3">Mijn boose vleesch en heeft gheen tier,</l>
        <l id="s7:l4">Het houdt geern sijn manier,</l>
        <l id="s7:l5">Helpt my dat ick t'bestier</l>
        <l id="s7:l6">Of t'is met my verloren.</l>
      </lg>
      <lg id="s8" type="stanza">
        <l id="s8:l1">O Heer, nu wilt my geven raet,</l>
        <l id="s8:l2">Wat sal ick doch beginnen?</l>
        <l id="s8:l3">Mijn vleesch is gheneghen tot quaet,</l>
        <l id="s8:l4">De Gheest dat wederstaet,</l>
        <l id="s8:l5">Ick roep tot u om baet,</l>
        <l id="s8:l6">Dat ick t'mochte overwinnen.</l>
      </lg>
      <lg id="s9" type="stanza">
        <l id="s9:l1">Weest niet verslaghen, leden teer,</l>
        <l id="s9:l2">Ick sal u haest ontladen,</l>
        <l id="s9:l3">Al stelt hem u vleesch seer hart te weer,</l>
        <l id="s9:l4">Drucket doch altijt neer,</l>
        <l id="s9:l5">En schickt u na mijn leer,</l>
        <l id="s9:l6">Ick sal u niet versmaden.</l>
      </lg>
      <lg id="s10" type="stanza">
        <l id="s10:l1">Van tvleesch u niet verwinnen laet,</l>
        <l id="s10:l2">Nu, noch tot geenen tijden</l>
        <l id="s10:l3">Ick sal u haest comen te baet</l>
        <l id="s10:l4">Mijn woort stelt u de maet,</l>
        <l id="s10:l5">Besiet wat daer in staet,</l>
        <l id="s10:l6">Dat sal u doen verblijden.</l>
      </lg>
      <lg id="s11" type="stanza">
        <l id="s11:l1">Merckt wat haer wert belooft gewis,</l>
        <l id="s11:l2">Die hier tvleesch overwinnen,</l>
        <l id="s11:l3">Sy sullen ontfaen de croon gheris,</l>
        <l id="s11:l4">Dus weest blijde en fris,</l>
        <l id="s11:l5">Daer vreucht sonder eynd' is,</l>
        <l id="s11:l6">Die gheen mensch en can versinnen.</l>
      </lg>
      <lg id="s12" type="stanza">
        <l id="s12:l1">Dus strijdt volherdich tot der doot,</l>
        <l id="s12:l2">Ick sal u niet verlaten,</l>
        <l id="s12:l3">Maer helpen u uyt aller noot,</l>
        <l id="s12:l4">Wt rechter liefden bloot,</l>
        <l id="s12:l5">Door barmherticheyt groot,</l>
        <l id="s12:l6">Wilt dit in u herte baren.</l>
      </lg>
      <lg id="s13" type="stanza">
        <l id="s13:l1">Ick sal cieren, met cleeders wit,</l>
        <l id="s13:l2">Die hier volherdich strijden,</l>
        <l id="s13:l3">Dus door t'gheloof, waeckt ende bidt,</l>
        <l id="s13:l4">V sal ghebeuren dit,</l>
        <l id="s13:l5">Dat ghy op mijn stoel sit,</l>
        <l id="s13:l6">Sonder eynde noch tijden.</l>
      </lg>
      <lg id="s14" type="stanza">
        <l id="s14:l1">Troost u met dees beloften reyn,</l>
        <l id="s14:l2">O Ghy mijn uytvercooren,</l>
        <l id="s14:l3">Mijn goet sal u worden ghemeyn,</l>
        <l id="s14:l4">En acht doch dit niet cleyn,</l>
        <l id="s14:l5">In mijn rijck certeyn,</l>
        <l id="s14:l6">Daer sult ghy vreucht oorbooren.</l>
      </lg>
      <lg id="s15" type="stanza">
        <l id="s15:l1">Die dit lideeken heeft ghestelt,</l>
        <l id="s15:l2">Ende eerstmael ginck dichten,</l>
        <l id="s15:l3">Wort van sijn vleesch seere ghequelt,</l>
        <l id="s15:l4">Den gheest doet het oock ghewelt</l>
        <l id="s15:l5">Sijn lust ter nedervelt,</l>
        <l id="s15:l6">O Heer door u verlichten.</l>
      </lg>
    </lg>
  </text>
</song>
