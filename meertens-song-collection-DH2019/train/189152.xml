<?xml version='1.0' encoding='utf-8' standalone='yes'?>
<song>
  <meta>
    <id>189152</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Met gans bedrukt hart</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Met herten wil ick bewijsen,</l>
        <l id="s1:l2">Dat ghy my wilcome zijt,</l>
        <l id="s1:l3">Met eten en drincken u spijsen,</l>
        <l id="s1:l4">Sulcx als hier nu is ter tijt,</l>
        <l id="s1:l5">Tis al te vooren</l>
        <l id="s1:l6">Vrienden vercooren,</l>
        <l id="s1:l7">Al inden Heere saen</l>
        <l id="s1:l8">Ghelijck wy weten,</l>
        <l id="s1:l9">Dat die Propheten</l>
        <l id="s1:l10">Also hebben ghedaen.</l>
      </lg>
      <lg id="s2" type="stanza">
        <l id="s2:l1">Men leest van Abraham den vromen,</l>
        <l id="s2:l2">Dat hy heeft ontfanghen wel,</l>
        <l id="s2:l3">die van den Heere zijn ghecomen</l>
        <l id="s2:l4">Om te doene sijn beval,</l>
        <l id="s2:l5">Voor alle dinghen.</l>
        <l id="s2:l6">Water salmen u bringhen</l>
        <l id="s2:l7">Sprack hy vry met lust</l>
        <l id="s2:l8">Om wasschen u voeten</l>
        <l id="s2:l9">Tot u versoeten,</l>
        <l id="s2:l10">V onder den boom rust.</l>
      </lg>
      <lg id="s3" type="stanza">
        <l id="s3:l1">Abraham die was sonder falen</l>
        <l id="s3:l2">Door haer comste seer beslaeft</l>
        <l id="s3:l3">Een bete broots salmen u halen</l>
        <l id="s3:l4">Dat ghy wat u herte laeft,</l>
        <l id="s3:l5">Niet lang en beyde,</l>
        <l id="s3:l6">Tot Sara hy seyde,</l>
        <l id="s3:l7">Haest u al met der spoet,</l>
        <l id="s3:l8">Om semel meel te kneden,</l>
        <l id="s3:l9">Sara wel te vreden</l>
        <l id="s3:l10">Die bieck die koecken goet.</l>
      </lg>
      <lg id="s4" type="stanza">
        <l id="s4:l1">Na de runderen ginck hy loopen,</l>
        <l id="s4:l2">Haeld een calf fijn ende vet,</l>
        <l id="s4:l3">Den jonghen moest het vel af stroopen,</l>
        <l id="s4:l4">Ende koocktet noch veel bet,</l>
        <l id="s4:l5">Botter, melck voort dede,</l>
        <l id="s4:l6">Ende vant calf mede,</l>
        <l id="s4:l7">En daer af aten sy,</l>
        <l id="s4:l8">Goetwillich hy haer dienden</l>
        <l id="s4:l9">Aldus lieve vrienden</l>
        <l id="s4:l10">Zijt willecome my.</l>
      </lg>
      <lg id="s5" type="stanza">
        <l id="s5:l1">De knecht van Abraham ghesonden,</l>
        <l id="s5:l2">Tot Nabor, willecom was,</l>
        <l id="s5:l3">Desghelijcx machmen oorconden</l>
        <l id="s5:l4">Van den jonghen Tobias,</l>
        <l id="s5:l5">Men souder meer vinden</l>
        <l id="s5:l6">Als den wel ghesinden,</l>
        <l id="s5:l7">Gods knecht Paulus devijn</l>
        <l id="s5:l8">Die heeft met verlanghen</l>
        <l id="s5:l9">Vriendelijck ontfanghen</l>
        <l id="s5:l10">Die tot hem ghecomen zijn,</l>
      </lg>
      <lg id="s6" type="stanza">
        <l id="s6:l1">Twas oock wel om te verbliene</l>
        <l id="s6:l2">Elisabeth die vrouwe wijs,</l>
        <l id="s6:l3">Als om haer quam te besiene,</l>
        <l id="s6:l4">Maria die maecht propijs</l>
        <l id="s6:l5">Sprack om vreucht vermeeren</l>
        <l id="s6:l6">De Moeder des Heeren</l>
        <l id="s6:l7">Die comt tot my met vlijt</l>
        <l id="s6:l8">Wt vreuchdigh en bedrijve,</l>
        <l id="s6:l9">T'kint in mijnen lijve</l>
        <l id="s6:l10">Huppelt als nu ter tijt.</l>
      </lg>
      <lg id="s7" type="stanza">
        <l id="s7:l1">Sacheus verblijde vaste</l>
        <l id="s7:l2">Als de Heere tot hem sprack,</l>
        <l id="s7:l3">T'avont wil ick met u te gaste,</l>
        <l id="s7:l4">Vrolijck dat sijn hert ontstack,</l>
        <l id="s7:l5">Door sulck ontfarmen.</l>
        <l id="s7:l6">De helft den Armen</l>
        <l id="s7:l7">Van mijnen goeden al,</l>
        <l id="s7:l8">Heb ick quaet bedreven</l>
        <l id="s7:l9">Gheerne weder gheven</l>
        <l id="s7:l10">Vier dobbel vout ick sal.</l>
      </lg>
      <lg id="s8" type="stanza">
        <l id="s8:l1">Al sachmen droefheyt en treuren</l>
        <l id="s8:l2">Door t'sterven van Lasarus,</l>
        <l id="s8:l3">Groot blijschap sachmen gebeuren</l>
        <l id="s8:l4">Door des Heeren comste dus,</l>
        <l id="s8:l5">Bysonder die reene</l>
        <l id="s8:l6">Maria magdalene</l>
        <l id="s8:l7">Die verblijde gheheel</l>
        <l id="s8:l8">Martha liet sy slaven</l>
        <l id="s8:l9">Stont na des Heeren gaven</l>
        <l id="s8:l10">Verkoos dat beste deel.</l>
      </lg>
      <lg id="s9" type="stanza">
        <l id="s9:l1">Dat beste deel uyt reynder jonste</l>
        <l id="s9:l2">Wensch ick die my comt besien</l>
        <l id="s9:l3">Al uyt liefden tot mijnder woonste</l>
        <l id="s9:l4">Om malcander te verblijen</l>
        <l id="s9:l5">In rechter Gods vreesen</l>
        <l id="s9:l6">T'zy weduwen, wesen</l>
        <l id="s9:l7">Oudt, jonck, groot ofte cleen</l>
        <l id="s9:l8">Zijt vry sonder schromen</l>
        <l id="s9:l9">Want seer willecomen</l>
        <l id="s9:l10">Zijt ghy vrienden ghemeen.</l>
      </lg>
    </lg>
  </text>
</song>
