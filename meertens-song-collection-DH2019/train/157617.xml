<?xml version='1.0' encoding='utf-8' standalone='yes'?>
<song>
  <meta>
    <id>157617</id>
    <date>
      <year-start>1626</year-start>
      <year-end>1626</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Psalm 023 Datheen</melody>
  <author>Simon Jansz Fortuyn</author></meta>
  <text>
    <lg type="song">
      <lg id="s1" type="stanza">
        <l id="s1:l1">DEs Heeren woordt ziet men nu sterck bevechten,</l>
        <l id="s1:l2">Aen allen oordt, en twistigh daer om rechten,</l>
        <l id="s1:l3">Wie nu best kan, zijn naesten werck blameren,</l>
        <l id="s1:l4">Dat is een Man, roemt hem de Wet des Heeren,</l>
        <l id="s1:l5">Daer liefd' en vree, door Christum ons gheschoncken,</l>
        <l id="s1:l6">In't diepst' der Zee, by haer-luy leyt verzoncken.</l>
      </lg>
      <lg id="s2" type="stanza">
        <l id="s2:l1">Suyver na wensch, staet Gods ghebodt voor ooghen,</l>
        <l id="s2:l2">Noch werdt den mensch, door vasch voorstel bedroghen,</l>
        <l id="s2:l3">Recht of dees gaef, in wijsheydt waer gheleghen,</l>
        <l id="s2:l4">Die door 's Boecks slaef, in't School-gaen wert verkreghen,</l>
        <l id="s2:l5">'t Ghebet tot Godt, doe goedt ghezicht ontfangen,</l>
        <l id="s2:l6">In Godts ghebodt, door 's Vaders mildt uyt-langhen.</l>
      </lg>
      <lg id="s3" type="stanza">
        <l id="s3:l1">Hoe wel elck een, van 't gebodt weet te spreecken,</l>
        <l id="s3:l2">Zie men ghemeen, 't meest door het minste breecken,</l>
        <l id="s3:l3">Elck wil het zijn, als Wet Godts onderhouwen,</l>
        <l id="s3:l4">Dat met een schijn, daer op men niet mach bouwen,</l>
        <l id="s3:l5">Menschlijck verstant, moet boven Gods gheest drijven,</l>
        <l id="s3:l6">Dus elck een plant daer hy liefst by wil blyven.</l>
      </lg>
      <lg id="s4" type="stanza">
        <l id="s4:l1">Men ziet nu meest den mensch door hoogheyt dolen,</l>
        <l id="s4:l2">Verheft zijn gheest hoogher dan is bevolen,</l>
        <l id="s4:l3">Want al zijn zin staet Godts reat te begrijpen,</l>
        <l id="s4:l4">En wil daer in, 't verstandt op't scharpste slijpen,</l>
        <l id="s4:l5">So dat hy hier, niet als Mensch wil ghenoeghen,</l>
        <l id="s4:l6">Maer wil hem schier, heel tot de Godtheyt voeghen.</l>
      </lg>
      <lg id="s5" type="stanza">
        <l id="s5:l1">D'een wil met kracht, dat gantschlijck is benomen,</l>
        <l id="s5:l2">Des menschen macht, om tot het goedt te komen,</l>
        <l id="s5:l3">D'ander houdt vast, dat wie op Godts gheboden</l>
        <l id="s5:l4">Niet naerstig pas, sal hy namaels uytroden,</l>
        <l id="s5:l5">Die derd' ghebiet, dat Menschelijcke schaden,</l>
        <l id="s5:l6">Op Aerd' gheschiet, door mensch magh zijn ontladen.</l>
      </lg>
      <lg id="s6" type="stanza">
        <l id="s6:l1">Godes Zoon heeft, den wegh bereyt ten leven,</l>
        <l id="s6:l2">Al watter leeft, en doodts gewelt verdreven,</l>
        <l id="s6:l3">Wie nu met lust, door liefd' soeckt te gheraecken</l>
        <l id="s6:l4">Tot d'eeuw'ghe rust, die sal hy saligh maecken,</l>
        <l id="s6:l5">Niet als verdient, maer uyt louter ghenaden,</l>
        <l id="s6:l6">Dus hy verlient, quijt-scheldingh van misdaden.</l>
      </lg>
      <lg id="s7" type="stanza">
        <l id="s7:l1">Liefd', Vreed, en trou draegt yder op de lippen,</l>
        <l id="s7:l2">Niemandt en sou, dees gaerne laten slippen,</l>
        <l id="s7:l3">Met tong, en mondt, maer 't hartelijck medoghen,</l>
        <l id="s7:l4">Nae Gods verbondt, aen zijn naesten te toghen,</l>
        <l id="s7:l5">Men daegh'lijcks mist, en ziet in alle weghen</l>
        <l id="s7:l6">Haet, nydt, en twist, teghen zijn Naesten pleghen.</l>
      </lg>
      <lg id="s8" type="stanza">
        <l id="s8:l1">Die hovaerdy, werdt van elck seer mespresen,</l>
        <l id="s8:l2">Huychelery, en ontrou mach niet wesen,</l>
        <l id="s8:l3">De gierigheydt, en leughen moet men haten,</l>
        <l id="s8:l4">Dit yder seyt, maer seer weynig dit laten,</l>
        <l id="s8:l5">Alsulck misdaed', sal Godt noch wel verschoonen,</l>
        <l id="s8:l6">En zijn ghenaed', tegen zijn woort betoonen.</l>
      </lg>
      <lg id="s9" type="stanza">
        <l id="s9:l1">Die hun by naest, Schrifts-Meesters willen stellen,</l>
        <l id="s9:l2">Zijn schier de quaest, om haer naesten te quellen.</l>
        <l id="s9:l3">Met mondt en schrift van lasterlijcke Boecken,</l>
        <l id="s9:l4">Dus met vergift gaen zy 't verdoolde soecken,</l>
        <l id="s9:l5">Teghen Godts Leer, en Christi claer verhalen,</l>
        <l id="s9:l6">Zeyt niet de Heer, bidt voor de gheen die dwalen.</l>
      </lg>
      <lg id="s10" type="stanza">
        <l id="s10:l1">O Godt u Wet, laet in ons hart vast groeyen,</l>
        <l id="s10:l2">Dat altemet, die vruchten lieflijck bloeyen,</l>
        <l id="s10:l3">Tot uwer Eer, op dat daer door magh blijcken,</l>
        <l id="s10:l4">Dat ons behgeer, niet is van u te wijcken,</l>
        <l id="s10:l5">Maer dat ons hart, en ghemoedt zy gheneghen,</l>
        <l id="s10:l6">In druck en smart, te wandelen u weghen.</l>
      </lg>
      <lg id="s11" type="stanza">
        <l id="s11:l1">'s Menschen ghemoet, o Heer wilt eens ontsteecken,</l>
        <l id="s11:l2">Dat zy het goet, en niet het quaedtste spreecken</l>
        <l id="s11:l3">Van haer 's ghelijck, op dat daer uyt maght rijsen,</l>
        <l id="s11:l4">En klaerlijck blijck, dat zy haer recht bewijsen,</l>
        <l id="s11:l5">En elc gezicht van hart, gemoet en zinnen,</l>
        <l id="s11:l6">Te zijn verlicht, en so haer naesten winnen.</l>
      </lg>
      <lg id="s12" type="stanza">
        <l id="s12:l1">Slecht ende recht, Heer met David ons hoedet,</l>
        <l id="s12:l2">In dit ghevecht, met u borsten ons voedet,</l>
        <l id="s12:l3">Dat men niet dwael, van u op vreemde paden,</l>
        <l id="s12:l4">In pracht, en prael, of met Eersucht beladen,</l>
        <l id="s12:l5">Op dat elc mag, door uw's geests kracht door-varen,</l>
        <l id="s12:l6">En nacht en dagh, u gheboden bewaren.</l>
      </lg>
    </lg>
  </text>
</song>
