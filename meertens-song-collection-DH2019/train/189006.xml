<?xml version='1.0' encoding='utf-8' standalone='yes'?>
<song>
  <meta>
    <id>189006</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Het zat een sneeuwwit vogeltje</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ick wil den Heere ghebenedijdt,</l>
        <l id="s1:l2">Loven prijsen tot allen stonde,</l>
        <l id="s1:l3">Sijnen lof sal ick tot aller tijt,</l>
        <l id="s1:l4">Wt spreken vry met mijnen monde.</l>
      </lg>
      <lg id="s2" type="stanza">
        <l id="s2:l1">Mijn ziele sal van den Heere groot,</l>
        <l id="s2:l2">Haer seer hoochhelijcke beroemen,</l>
        <l id="s2:l3">Soo dat diet hooren (zijnde in noot,)</l>
        <l id="s2:l4">Blijtschap en vreucht daer af sal comen.</l>
      </lg>
      <lg id="s3" type="stanza">
        <l id="s3:l1">Laet ons dne Heere met groot ootmoet</l>
        <l id="s3:l2">Loven end prijsen al te samen,</l>
        <l id="s3:l3">Hooghe verheffen sijn name soet</l>
        <l id="s3:l4">Hy gaet te boven alle namen.</l>
      </lg>
      <lg id="s4" type="stanza">
        <l id="s4:l1">Wanneer ick den Heere sochte siet,</l>
        <l id="s4:l2">Antwoordende sprack hy seer sachte,</l>
        <l id="s4:l3">End hielp uyt vreede end verdriet</l>
        <l id="s4:l4">Door sijnen gheest die uw verachte.</l>
      </lg>
      <lg id="s5" type="stanza">
        <l id="s5:l1">Alle menschen die op hem sien,</l>
        <l id="s5:l2">Sal hy seer wonderlijck verlichten,</l>
        <l id="s5:l3">Gheen schande sal haer moghen gheschien,</l>
        <l id="s5:l4">T'Weet al goet en recht wat sy stichten.</l>
      </lg>
      <lg id="s6" type="stanza">
        <l id="s6:l1">Doen den ellendighen mensche riep,</l>
        <l id="s6:l2">De Heere sijn stemme verhoorde,</l>
        <l id="s6:l3">En hielp hem uyt sijn lijden diep,</l>
        <l id="s6:l4">Vertroostende met sijnen woorde.</l>
      </lg>
      <lg id="s7" type="stanza">
        <l id="s7:l1">De Enghel des Heeren Leghet maeckt</l>
        <l id="s7:l2">Rontom die hem vreesen en eeren,</l>
        <l id="s7:l3">Hy helptse uyt noot ende hy waeckt,</l>
        <l id="s7:l4">Voor menschen die Gods lof vermeren,</l>
      </lg>
      <lg id="s8" type="stanza">
        <l id="s8:l1">Wilt smaken en met ooghen aenschouwt</l>
        <l id="s8:l2">Hoe vrintdelijck dat is de Heere,</l>
        <l id="s8:l3">Wel den mensche die op hem betrout,</l>
        <l id="s8:l4">Ende van hem scheyt nemmermeere.</l>
      </lg>
      <lg id="s9" type="stanza">
        <l id="s9:l1">Vreest hem ghy fijne heylighen al</l>
        <l id="s9:l2">Want die hem vreesen en beminnen,</l>
        <l id="s9:l3">Gheen ghebreck daer overvallen sal,</l>
        <l id="s9:l4">Noch gheen ghewelt salse verwinnen.</l>
      </lg>
      <lg id="s10" type="stanza">
        <l id="s10:l1">De rijcke honghert en het ghebreck</l>
        <l id="s10:l2">Maer die den Heere neerstich soecken,</l>
        <l id="s10:l3">Worden gheholpen uyt allen dreck,</l>
        <l id="s10:l4">Bevrijdt van schaed in allen hoecken.</l>
      </lg>
      <lg id="s11" type="stanza">
        <l id="s11:l1">Comt herwaerts kinders hoort na my,</l>
        <l id="s11:l2">De vreese Gods sal ick u leeren,</l>
        <l id="s11:l3">Al die begheeren te leven vry,</l>
        <l id="s11:l4">Gherust van herten en met eeren.</l>
      </lg>
      <lg id="s12" type="stanza">
        <l id="s12:l1">Behoet u tonghe voor alle quaet,</l>
        <l id="s12:l2">Maeckt dat u lippen niet en spreken,</l>
        <l id="s12:l3">Eenich bedroch of valschen raet,</l>
        <l id="s12:l4">Dwelck doet den bant der liefden breken.</l>
      </lg>
      <lg id="s13" type="stanza">
        <l id="s13:l1">Laet af vant quade en doet dat goet,</l>
        <l id="s13:l2">Soeckt vrede en wiltse vermeeren,</l>
        <l id="s13:l3">Want so wie dat gherechtichyeyt doet,</l>
        <l id="s13:l4">Op hem sien de ooghen des Heeren.</l>
      </lg>
      <lg id="s14" type="stanza">
        <l id="s14:l1">Ende sijn ooren oock openstaen,</l>
        <l id="s14:l2">Om sijn bedinghe te ontfanghen,</l>
        <l id="s14:l3">Maer met den quaden salt anders gaen,</l>
        <l id="s14:l4">Die de boosheyt altijt aenhanghen.</l>
      </lg>
      <lg id="s15" type="stanza">
        <l id="s15:l1">Want seer vreeselijck is Gods aenschijn</l>
        <l id="s15:l2">Aensien den boosen, en uytroyen,</l>
        <l id="s15:l3">so dat nu noch op gheenen termijn,</l>
        <l id="s15:l4">Haer ghedachtenisse sal groeyen,</l>
      </lg>
      <lg id="s16" type="stanza">
        <l id="s16:l1">Als die oprechte roept God die hoort,</l>
        <l id="s16:l2">En verlost hem uyt sijn ellendt,</l>
        <l id="s16:l3">Door sijn ghenade met goet accoort</l>
        <l id="s16:l4">Maeckt hy sijn lijden een goet eynde.</l>
      </lg>
      <lg id="s17" type="stanza">
        <l id="s17:l1">Die Heere is den menschen na by</l>
        <l id="s17:l2">Al die ghebroken zijn van herten</l>
        <l id="s17:l3">Ende den sachtmoedighen helpt hy</l>
        <l id="s17:l4">Wt angst, noot, lijden, ende smerten.</l>
      </lg>
      <lg id="s18" type="stanza">
        <l id="s18:l1">Den rechtveerdighen seer vele hert</l>
        <l id="s18:l2">Maer God bevrijdt hem van misvalle</l>
        <l id="s18:l3">So datter niet en ghebroken wert.</l>
        <l id="s18:l4">Van sijndere ghebeenten alle</l>
      </lg>
      <lg id="s19" type="stanza">
        <l id="s19:l1">D'ongheluck sal d'oon den boosen man</l>
        <l id="s19:l2">En al die den gherechten haten,</l>
        <l id="s19:l3">Sullen haer beschuldighen daer an,</l>
        <l id="s19:l4">Hoe hooghe dat sy zijn van staten.</l>
      </lg>
      <lg id="s20" type="stanza">
        <l id="s20:l1">God die verlost oyt alle ghepijn,</l>
        <l id="s20:l2">De Zielen van alle sijn knechten</l>
        <l id="s20:l3">En die op hem betrouwende zijn,</l>
        <l id="s20:l4">Sal hy ghenadelijck rechten.</l>
      </lg>
    </lg>
  </text>
</song>
