<?xml version='1.0' encoding='utf-8' standalone='yes'?>
<song>
  <meta>
    <id>173438</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Het zouden drie gespeeltjes goed</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wij willen ons gaen verheffen</l>
        <l id="s1:l2">boven alle aertsche dinghen,</l>
        <l id="s1:l3">ende climmen met onse ghedachten</l>
        <l id="s1:l4">al onder die seraphinen.</l>
      </lg>
      <lg id="s2" type="stanza">
        <l id="s2:l1">Als wi daer boven comen</l>
        <l id="s2:l2">wat vinden wi daer bereet</l>
        <l id="s2:l3">met also claren aenscouwen:</l>
        <l id="s2:l4">die heylighe drivuldicheyt.</l>
      </lg>
      <lg id="s3" type="stanza">
        <l id="s3:l1">Die vader toont ons sinen sone,</l>
        <l id="s3:l2">die sone, den heyligen gheest;</l>
        <l id="s3:l3">wat mach ons daer ontbreken</l>
        <l id="s3:l4">van haerder alder feest?</l>
      </lg>
      <lg id="s4" type="stanza">
        <l id="s4:l1">Dan coemt der sielen engel</l>
        <l id="s4:l2">ende brengtse al voerden throon;</l>
        <l id="s4:l3">o Iesu, soete bruydegom,</l>
        <l id="s4:l4">ende weest nu der sielen loon.</l>
      </lg>
      <lg id="s5" type="stanza">
        <l id="s5:l1">Dan spreect die moeder tot haren sone:</l>
        <l id="s5:l2">‘sone, ontfangt ons dese bruyt,</l>
        <l id="s5:l3">al wt dat dal der tranen</l>
        <l id="s5:l4">is si ghecomen wt.</l>
      </lg>
      <lg id="s6" type="stanza">
        <l id="s6:l1">‘Si heeft so veel gheleden</l>
        <l id="s6:l2">bangicheden van binnen;</l>
        <l id="s6:l3">dat haer doen was verborgen,</l>
        <l id="s6:l4">gheeft haer dat nu te kinnen.’</l>
      </lg>
      <lg id="s7" type="stanza">
        <l id="s7:l1">Dan spreect die God selver:</l>
        <l id="s7:l2">‘coemt, mijn verwaende bruyt,</l>
        <l id="s7:l3">het suchten wt uwer herten</l>
        <l id="s7:l4">heeft mi geweest een soet geluyt.</l>
      </lg>
      <lg id="s8" type="stanza">
        <l id="s8:l1">‘Coemt, ghi sult ontfangen</l>
        <l id="s8:l2">die croone is u bereyt;</l>
        <l id="s8:l3">ghi en sult nu niet meer liden</l>
        <l id="s8:l4">strijt oft eenighe bangicheyt.</l>
      </lg>
      <lg id="s9" type="stanza">
        <l id="s9:l1">‘Ghi en sult nu nimmermeer liden,</l>
        <l id="s9:l2">this altemael ghedaen:</l>
        <l id="s9:l3">die winter is gheleden,</l>
        <l id="s9:l4">den rijm is al vergaen.</l>
      </lg>
      <lg id="s10" type="stanza">
        <l id="s10:l1">‘Die winter is gheleden,</l>
        <l id="s10:l2">den rijm is henen ghegaen,</l>
        <l id="s10:l3">die somer is ghecomen,</l>
        <l id="s10:l4">die bloemkens sijn ontdaen.’</l>
      </lg>
      <lg id="s11" type="stanza">
        <l id="s11:l1">Dan buycht haer de siele neder</l>
        <l id="s11:l2">met so groter weerdicheyt;</l>
        <l id="s11:l3">te loven ende te dancken</l>
        <l id="s11:l4">is si altoos bereyt.</l>
      </lg>
      <lg id="s12" type="stanza">
        <l id="s12:l1">‘Ick ben te cleyn te loven</l>
        <l id="s12:l2">den heere van sijnder minnen;</l>
        <l id="s12:l3">mer ic beveelt den schonen choor</l>
        <l id="s12:l4">der engelen, der seraphinnen.’</l>
      </lg>
      <lg id="s13" type="stanza">
        <l id="s13:l1">Dan singen alle die maechden</l>
        <l id="s13:l2">den over soeten sanck:</l>
        <l id="s13:l3">‘wi hebben den strijt verwonnen,</l>
        <l id="s13:l4">des gheven wi Gode danck.’</l>
      </lg>
    </lg>
  </text>
</song>
