<?xml version='1.0' encoding='utf-8' standalone='yes'?>
<song>
  <meta>
    <id>18258</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Rijck God, wien sal ic clagen</l>
        <l id="s1:l2">dat heymelijc liden mijn,</l>
        <l id="s1:l3">dat mi dit vleesch doet draghen</l>
        <l id="s1:l4">brengende den gheest in pijn;</l>
        <l id="s1:l5">ick vinde mi bedroghen</l>
        <l id="s1:l6">om dat ic mi op mi verliet,</l>
        <l id="s1:l7">daer ic alleen moeste ploghen</l>
        <l id="s1:l8">te stellen al mijn vermoghen</l>
        <l id="s1:l9">in Iesus Christus swaer verdriet.</l>
      </lg>
      <lg id="s2" type="stanza">
        <l id="s2:l1">O vleesch vol avontueren,</l>
        <l id="s2:l2">suldy van mi niet gaen,</l>
        <l id="s2:l3">dat mi troost mach ghebueren</l>
        <l id="s2:l4">doer Gods gheests soet bistaen?</l>
        <l id="s2:l5">Mach ic gheen troost verwerven,</l>
        <l id="s2:l6">so blijft mijn siel in swaren druc;</l>
        <l id="s2:l7">moet ic Gods gracie derven,</l>
        <l id="s2:l8">in wanhope sal ick sterven,</l>
        <l id="s2:l9">ende liden deeuwich ongheluck.</l>
      </lg>
      <lg id="s3" type="stanza">
        <l id="s3:l1">O Iesu, God van minnen,</l>
        <l id="s3:l2">helpt mi in desen noot;</l>
        <l id="s3:l3">o waerheyt, troosterinne,</l>
        <l id="s3:l4">ick bid u met herten devoot:</l>
        <l id="s3:l5">en laet mi niet verloren,</l>
        <l id="s3:l6">staet mi bi, want wel sijn mach;</l>
        <l id="s3:l7">tvleesch, dat ic hadde vercoren,</l>
        <l id="s3:l8">doet mi in drucke versmoren;</l>
        <l id="s3:l9">dat claghe ic u nacht ende dach.</l>
      </lg>
      <lg id="s4" type="stanza">
        <l id="s4:l1">O Christelike gheesten,</l>
        <l id="s4:l2">die gerne Gods woert hantiert,</l>
        <l id="s4:l3">als ghi van dien maect feesten,</l>
        <l id="s4:l4">dat ghi u so niet en regiert,</l>
        <l id="s4:l5">ghelijc dees drinckers stercke,</l>
        <l id="s4:l6">die altijt rellen van des Gods woerts cracht,</l>
        <l id="s4:l7">verachtende alle wercken,</l>
        <l id="s4:l8">ordeelende alle clercken,</l>
        <l id="s4:l9">doer des drancx wijsheyt qualijck bedacht.</l>
      </lg>
      <lg id="s5" type="stanza">
        <l id="s5:l1">Die dit liedeken herdichte,</l>
        <l id="s5:l2">swerelts vrienden sijn hem ontgaen;</l>
        <l id="s5:l3">al houden si hem voer slichte,</l>
        <l id="s5:l4">noch heeft hi wijsheyt ghedaen;</l>
        <l id="s5:l5">al heeft hi nu verloren</l>
        <l id="s5:l6">al der werelt vrientscap en macht,</l>
        <l id="s5:l7">een ander heeft hi vercoren,</l>
        <l id="s5:l8">doer wien hi alle thoren</l>
        <l id="s5:l9">ontvliet ende alle vruecht verpacht.</l>
      </lg>
      <lg id="s6" type="stanza">
        <l id="s6:l1">Rijck God, wie sal ic claghen</l>
        <l id="s6:l2">dat heymelijck lijden mijn,</l>
        <l id="s6:l3">dat ic alleene moet dragen,</l>
        <l id="s6:l4">dat doet mynder herten pijn;</l>
        <l id="s6:l5">ick vinde mi bedroghen,</l>
        <l id="s6:l6">om dat ic mi op haer verliet,</l>
        <l id="s6:l7">dat clage ik minen oogen;</l>
        <l id="s6:l8">in lijden so moet ic dooghen,</l>
        <l id="s6:l9">ende blijven in swaer verdriet.</l>
      </lg>
      <lg id="s7" type="stanza">
        <l id="s7:l1">O radt van avontueren,</l>
        <l id="s7:l2">wildy niet omme slaen,</l>
        <l id="s7:l3">dat mi mach troost ghebueren,</l>
        <l id="s7:l4">soot voortijts heeft ghedaen;</l>
        <l id="s7:l5">mach ic gheenen troost verwerven,</l>
        <l id="s7:l6">so blive ic inden druck;</l>
        <l id="s7:l7">moet ic die liefste derven,</l>
        <l id="s7:l8">van rouwe so moet ic sterven;</l>
        <l id="s7:l9">het waer mi so grooten ongheluck.</l>
      </lg>
      <lg id="s8" type="stanza">
        <l id="s8:l1">O Cupido, god vander minnen,</l>
        <l id="s8:l2">helpt mi wt deser noot;</l>
        <l id="s8:l3">vrou Juno, troosterinne,</l>
        <l id="s8:l4">ick bid u met herten devoot:</l>
        <l id="s8:l5">en laet mi niet verloren,</l>
        <l id="s8:l6">staet mi bi, oft wesen mach;</l>
        <l id="s8:l7">die ic hadde wtvercoren</l>
        <l id="s8:l8">laet mi in drucke versmoren,</l>
        <l id="s8:l9">dwelc ick u claghe nacht ende dach.</l>
      </lg>
      <lg id="s9" type="stanza">
        <l id="s9:l1">Ghi amoureuse gheesten,</l>
        <l id="s9:l2">die gaerne genoechte hanteert,</l>
        <l id="s9:l3">in dansen ende in feesten,</l>
        <l id="s9:l4">dat ghi u so niet en regeert</l>
        <l id="s9:l5">ghelijck Samson, die stercke;</l>
        <l id="s9:l6">hem was benomen alle zijn macht</l>
        <l id="s9:l7">al door der vrouwen wercken,</l>
        <l id="s9:l8">ende thooft van alle clercken,</l>
        <l id="s9:l9">Salomon seer wijs bedacht.</l>
      </lg>
      <lg id="s10" type="stanza">
        <l id="s10:l1">Al die dit liedeken dichte,</l>
        <l id="s10:l2">fortuyne die was hem ontgaen;</l>
        <l id="s10:l3">al vallet wat in slichte,</l>
        <l id="s10:l4">hi heeft zijn beste ghedaen;</l>
        <l id="s10:l5">al hadde hi zyn liefken verloren,</l>
        <l id="s10:l6">hi is nu also bedacht,</l>
        <l id="s10:l7">al hebbens die nijders thoren,</l>
        <l id="s10:l8">een ander heeft hi wtvercoren;</l>
        <l id="s10:l9">dies hi nu alle vruecht verpacht.</l>
      </lg>
    </lg>
  </text>
</song>
