<?xml version='1.0' encoding='utf-8' standalone='yes'?>
<song>
  <meta>
    <id>161114</id>
    <date>
      <year-start>1650</year-start>
      <year-end>1650</year-end>
    </date>
    <location>
      <orginal-name>leeuwarden</orginal-name>
      <standard-name>Leeuwarden, The Netherlands</standard-name>
      <coordinates>
        <lon>53.2005936</lon>
        <lat>5.7918548</lat>
      </coordinates>
    </location>
    <tags/>
    <melody/>
  <author>J. Sent</author></meta>
  <text>
    <lg type="song">
      <lg id="s1" type="stanza">
        <l id="s1:l1">NIet ons niet ons, maer u behoort, o Heer</l>
        <l id="s1:l2">Om uwes woorts wille alleen de eer.</l>
        <l id="s1:l3">'T welck is end blijft waerachtich:</l>
        <l id="s1:l4">Waerom souden de Heydenen met spot,</l>
        <l id="s1:l5">Lachende segghen: waer is nu haer Godt,</l>
        <l id="s1:l6">Dien sy aenroepen clachtich?</l>
      </lg>
      <lg id="s2" type="stanza">
        <l id="s2:l1">Onse God woont inden Hemel voorwaer,</l>
        <l id="s2:l2">Hy maeckt end doet alles int openbaer,</l>
        <l id="s2:l3">Wat hy wil in den landen:</l>
        <l id="s2:l4">Maer aller heydenen afgoden zijn</l>
        <l id="s2:l5">Niet dan gout en zilver ghelouter fijn,</l>
        <l id="s2:l6">Wercken der menschen handen.</l>
      </lg>
      <lg id="s3" type="stanza">
        <l id="s3:l1">Sy hebben monden end spreken gaer niet,</l>
        <l id="s3:l2">End ooghen der welcker gheene yet siet,</l>
        <l id="s3:l3">Het syn al doode dinghen.</l>
        <l id="s3:l4">Sy hebben ooren, maer gantsch gheen gehoor,</l>
        <l id="s3:l5">Neusen, nochtans watmen hen stellet voor</l>
        <l id="s3:l6">Gheenen reuck sy bringhen.</l>
      </lg>
      <lg id="s4" type="stanza">
        <l id="s4:l1">Sy hebben handen en grijpen niets aen,</l>
        <l id="s4:l2">Haer voeten connen gantschelijck niet gaen,</l>
        <l id="s4:l3">Haer kele kan niet spreken.</l>
        <l id="s4:l4">Diese maken zijn hen ghelijck voortaen,</l>
        <l id="s4:l5">End diese besoecken end daer op staen,</l>
        <l id="s4:l6">Zijn daer by vergheleken.</l>
      </lg>
      <lg id="s5" type="stanza">
        <l id="s5:l1">Maer ghy Israel hoopt op den Heer reyn,</l>
        <l id="s5:l2">Hy is uwe hulp end u kracht alleyn</l>
        <l id="s5:l3">End uwen schilt bevonden.</l>
        <l id="s5:l4">Ghy huys Aarons op God vast betrout,</l>
        <l id="s5:l5">Hy is u sterckheyt als ghy zijt benout</l>
        <l id="s5:l6">Die u helpt t' allen stonden.</l>
      </lg>
      <lg id="s6" type="stanza">
        <l id="s6:l1">Ghy die Godt vreest, laet u hoop zijn ghestelt,</l>
        <l id="s6:l2">Op God, die u cracht is end u ghewelt,</l>
        <l id="s6:l3">Voor wien de boose beven,</l>
        <l id="s6:l4">De Heer ghedenckt onser, hy wil oock goet,</l>
        <l id="s6:l5">Israels en Aarons huys met spoet,</l>
        <l id="s6:l6">Zijn segheninghe gheven</l>
      </lg>
      <lg id="s7" type="stanza">
        <l id="s7:l1">Allen dien die God vreesen int gemeyn</l>
        <l id="s7:l2">Het sy datse groot zijn oft oock seer cleyn,</l>
        <l id="s7:l3">Doet God veel goets ghenadich,</l>
        <l id="s7:l4">De Heer sal u meer seghenen altijt,</l>
        <l id="s7:l5">End uwe kinderen maken verblijt,</l>
        <l id="s7:l6">Door syn goetheyt weldadich.</l>
      </lg>
      <lg id="s8" type="stanza">
        <l id="s8:l1">Ghy zijt dat volck dat God wt liefden gheeft,</l>
        <l id="s8:l2">Veel goets die den Hemel end d' aerde heeft</l>
        <l id="s8:l3">Ghemaeckt seer bequame,</l>
        <l id="s8:l4">De Hemelen syn des Heeren alleyn,</l>
        <l id="s8:l5">Der menschen kinderen dat aertsche pleyn</l>
        <l id="s8:l6">Gaf hy in al te same.</l>
      </lg>
      <lg id="s9" type="stanza">
        <l id="s9:l1">De dooden en sullen, Heer, uwen lof</l>
        <l id="s9:l2">Niet verconden, noch sy die nu int stof</l>
        <l id="s9:l3">End int graf zijn gheleghen,</l>
        <l id="s9:l4">Maer wy die leven sullen over al,</l>
        <l id="s9:l5">V altijt loven met blijde gheschal,</l>
        <l id="s9:l6">End prijsen aller weghen.</l>
      </lg>
    </lg>
  </text>
</song>
