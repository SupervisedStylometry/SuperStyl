<?xml version='1.0' encoding='utf-8' standalone='yes'?>
<song>
  <meta>
    <id>159079</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Cupido triomfant</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">IOu bloeyende jeucht,</l>
        <l id="s1:l2">Ionckman jonckvrou bequame,</l>
        <l id="s1:l3">Iou lieffelijcke vreucht,</l>
        <l id="s1:l4">Die ghy nu pleecht te same,</l>
        <l id="s1:l5">Iou liefde in natuer</l>
        <l id="s1:l6">Die nu t'elcker uer,</l>
        <l id="s1:l7">Lichtelijck verdrijft alle jou ghetruer.</l>
      </lg>
      <lg id="s2" type="stanza">
        <l id="s2:l1">Alle dese lust</l>
        <l id="s2:l2">Sal niet gheduerich blijven,</l>
        <l id="s2:l3">Van ouderdom sy blust,</l>
        <l id="s2:l4">Die tijt salse verdrijven,</l>
        <l id="s2:l5">Die liefde Christi soet,</l>
        <l id="s2:l6">T'gheloof en alle goet,</l>
        <l id="s2:l7">Och dat doch also oock niet doet.</l>
      </lg>
      <lg id="s3" type="stanza">
        <l id="s3:l1">Neemt dit tot een exempel</l>
        <l id="s3:l2">Dat wy hier nu vertellen,</l>
        <l id="s3:l3">Want sonder vleck oft rempel</l>
        <l id="s3:l4">Gingen wy ons eens stellen,</l>
        <l id="s3:l5">Van herten reyn en bloot,</l>
        <l id="s3:l6">Ons sonden cleyn en groot</l>
        <l id="s3:l7">Achten begraven in Christi doot.</l>
      </lg>
      <lg id="s4" type="stanza">
        <l id="s4:l1">In heylighen cieraet</l>
        <l id="s4:l2">Zijn wy Christo vertrouwet,</l>
        <l id="s4:l3">Met sijn gheest en ghenaet,</l>
        <l id="s4:l4">Van hem besaeyt bedouwet,</l>
        <l id="s4:l5">In sulcke deucht</l>
        <l id="s4:l6">Heeft Gods ghemeente vreucht,</l>
        <l id="s4:l7">Ia oock die Enghelen zijn verheucht.</l>
      </lg>
      <lg id="s5" type="stanza">
        <l id="s5:l1">Als een bruydegom jent,</l>
        <l id="s5:l2">Hem van sijn bruyt verblijdet,</l>
        <l id="s5:l3">En om haer reverent</l>
        <l id="s5:l4">Veel priculen hy lijdet,</l>
        <l id="s5:l5">So heeft die Heer ghedaen,</l>
        <l id="s5:l6">Ons in liefden ontfaen,</l>
        <l id="s5:l7">T'sal aen sijne cant niet vergaen.</l>
      </lg>
      <lg id="s6" type="stanza">
        <l id="s6:l1">Cleyn, groot jonck, out, arm, rijck</l>
        <l id="s6:l2">Niemant hem doch verlate,</l>
        <l id="s6:l3">Bestandich hem ghelijck</l>
        <l id="s6:l4">Stelt u, acht schaed noch bate,</l>
        <l id="s6:l5">Ghedenckt op't eeuwighe goet,</l>
        <l id="s6:l6">Wt reynder liefden soet</l>
        <l id="s6:l7">Verworven met sijn dierbaer bloet.</l>
      </lg>
      <lg id="s7" type="stanza">
        <l id="s7:l1">Of d'uytwendighe wensch</l>
        <l id="s7:l2">Vergaet, na welck men gieuwet,</l>
        <l id="s7:l3">Dat d'inwendighe mensch</l>
        <l id="s7:l4">Van dach te dach vernieuwet,</l>
        <l id="s7:l5">En niet op sienelijck siet,</l>
        <l id="s7:l6">T'zy vreuchde of verdriet,</l>
        <l id="s7:l7">Maer op 't eeuwich t'verandert niet.</l>
      </lg>
      <lg id="s8" type="stanza">
        <l id="s8:l1">Besiet hoe Caleb sprack,</l>
        <l id="s8:l2">Out vijfentachtich jaren,</l>
        <l id="s8:l3">Syr.46,11 Sterckheyt hem niet ontbrack</l>
        <l id="s8:l4">In Gods werck voort te varen,</l>
        <l id="s8:l5">So lustich als ick stont</l>
        <l id="s8:l6">Van veertich jaer ghesont,</l>
        <l id="s8:l7">Doe my Moyses van Kades sont.</l>
      </lg>
      <lg id="s9" type="stanza">
        <l id="s9:l1">Hoort voort na des Schrifts sin,</l>
        <l id="s9:l2">Niemant moet hem vervaren,</l>
        <l id="s9:l3">Maer t' eynde alst begint</l>
        <l id="s9:l4">Hem alle tijt verclaren,</l>
        <l id="s9:l5">Die t'quaet goet noemt,</l>
        <l id="s9:l6">Die den vromen verdoemt,</l>
        <l id="s9:l7">In ghelijcke straffe hy coemt.</l>
      </lg>
      <lg id="s10" type="stanza">
        <l id="s10:l1">Asser ghebenedijt,</l>
        <l id="s10:l2">Met sonen overvloedich,</l>
        <l id="s10:l3">V broederen ghy zijt</l>
        <l id="s10:l4">Aenghenaem en behoedich,</l>
        <l id="s10:l5">Te wandelen met spoet,</l>
        <l id="s10:l6">In alle weghen goet,</l>
        <l id="s10:l7">Hy donck in olie sijnen voet.</l>
      </lg>
      <lg id="s11" type="stanza">
        <l id="s11:l1">Iser en metael,</l>
        <l id="s11:l2">Om vasticheyt te toonen,</l>
        <l id="s11:l3">Want dat is t'principael,</l>
        <l id="s11:l4">Sy onder sijne schoenen,</l>
        <l id="s11:l5">Sijn eerste liefd en vreucht,</l>
        <l id="s11:l6">Die blijft en alle deucht,</l>
        <l id="s11:l7">Sijn ouderdom zy ghelijck sijn jeucht.</l>
      </lg>
      <lg id="s12" type="stanza">
        <l id="s12:l1">Esaias gheacht</l>
        <l id="s12:l2">Gaet ons dus claerlijck toghen,</l>
        <l id="s12:l3">Hy gheeft die moede cracht,</l>
        <l id="s12:l4">Sterckte die niet vermoghen,</l>
        <l id="s12:l5">Voort jonghelinghen dat,</l>
        <l id="s12:l6">Wel worden moe en mat,</l>
        <l id="s12:l7">Ia zy vallen oock wel plat.</l>
      </lg>
      <lg id="s13" type="stanza">
        <l id="s13:l1">So wie nu op den Heer,</l>
        <l id="s13:l2">In ernst en trouwe wachten,</l>
        <l id="s13:l3">Loopt altijt even seer,</l>
        <l id="s13:l4">Ontfanghen nieuwe crachten,</l>
        <l id="s13:l5">Wt den psalmist ghy meucht,</l>
        <l id="s13:l6">Dit oock verstaen tot deucht,</l>
        <l id="s13:l7">Hy vliecht als een Arent die hem verheucht.</l>
      </lg>
      <lg id="s14" type="stanza">
        <l id="s14:l1">So nu Gods liefde meest</l>
        <l id="s14:l2">In ons hart is verheven,</l>
        <l id="s14:l3">Door den heylighen gheest,</l>
        <l id="s14:l4">Die ons eens is ghegheven,</l>
        <l id="s14:l5">Obedieertse seer,</l>
        <l id="s14:l6">Datse niet blussche weer,</l>
        <l id="s14:l7">Ende bedroeftse nimmermeer.</l>
      </lg>
      <lg id="s15" type="stanza">
        <l id="s15:l1">Oeffent u Peterus prijst,</l>
        <l id="s15:l2">Vliedt wereltlijcke vreuchde,</l>
        <l id="s15:l3">Wt u gheloof bewijst</l>
        <l id="s15:l4">Menigherleye deuchde,</l>
        <l id="s15:l5">So sulck sonder verdriet,</l>
        <l id="s15:l6">Overvloedich gheschiet,</l>
        <l id="s15:l7">Onvruchtbaer noch ledich en blijft ghy niet.</l>
      </lg>
      <lg id="s16" type="stanza">
        <l id="s16:l1">En die dees dinghen niet</l>
        <l id="s16:l2">Heeft, wort met blintheyt slaghen,</l>
        <l id="s16:l3">Ghelijck leyder gheschiet</l>
        <l id="s16:l4">Veelvuldich in dees daghen,</l>
        <l id="s16:l5">Vergheten onverhoedt</l>
        <l id="s16:l6">Die reyniginghe goet,</l>
        <l id="s16:l7">Van haer sonden door Christi bloet.</l>
      </lg>
      <lg id="s17" type="stanza">
        <l id="s17:l1">Noch wortet ons ghewaecht</l>
        <l id="s17:l2">Hoe Nadab is ghevaren,</l>
        <l id="s17:l3">Die in sijn werck vertraecht</l>
        <l id="s17:l4">Gaet Salomon verklaren,</l>
        <l id="s17:l5">In sijn by spreucken soet,</l>
        <l id="s17:l6">Die is even so goet</l>
        <l id="s17:l7">Als die het sijne onnut verdoet.</l>
      </lg>
      <lg id="s18" type="stanza">
        <l id="s18:l1">Daer voor hoort noch bescheyt,</l>
        <l id="s18:l2">Dat sy niet en ontfinghen,</l>
        <l id="s18:l3">De liefde der waerheyt,</l>
        <l id="s18:l4">Ter salicheyt te bringhen</l>
        <l id="s18:l5">So sandtse God met cracht,</l>
        <l id="s18:l6">Dwalinghe dach ende nacht,</l>
        <l id="s18:l7">Dan wort die leughen meest gheacht.</l>
      </lg>
      <lg id="s19" type="stanza">
        <l id="s19:l1">In dese spieghel claer,</l>
        <l id="s19:l2">Op desen toetsteen crachtich,</l>
        <l id="s19:l3">Beschouwen vele haer,</l>
        <l id="s19:l4">Ick meen t'woort Gods almachtich,</l>
        <l id="s19:l5">Maer grijpen als een kijnt</l>
        <l id="s19:l6">Na t'ghene datter schijnt</l>
        <l id="s19:l7">Op d'ander zijdt daert niet en vijnt.</l>
      </lg>
      <lg id="s20" type="stanza">
        <l id="s20:l1">Crachtich des Heeren woort</l>
        <l id="s20:l2">Gaen sommighe verhalen,</l>
        <l id="s20:l3">So't laet na een accoort</l>
        <l id="s20:l4">Daer met meer na te talen,</l>
        <l id="s20:l5">Niet uytvaghen het suer,</l>
        <l id="s20:l6">Nae 't luyden der Schriftuer</l>
        <l id="s20:l7">Om die ghemeente te houden puer.</l>
      </lg>
      <lg id="s21" type="stanza">
        <l id="s21:l1">Haer sin en haer ghemoedt,</l>
        <l id="s21:l2">Onverandert sy boghen</l>
        <l id="s21:l3">Haer herte dat is goet,</l>
        <l id="s21:l4">Wenschen mocht ickt u toghen,</l>
        <l id="s21:l5">Nochtans die clare daedt,</l>
        <l id="s21:l6">Soo 't blijckt eenigher maet,</l>
        <l id="s21:l7">Die straft dese haer eyghen raedt.</l>
      </lg>
      <lg id="s22" type="stanza">
        <l id="s22:l1">Tot straffe na der Schrift,</l>
        <l id="s22:l2">Tot handelen te stichten,</l>
        <l id="s22:l3">Van die overspelt drift,</l>
        <l id="s22:l4">Dronckenschap ende vichten</l>
        <l id="s22:l5">Is noch wel haer begheer,</l>
        <l id="s22:l6">Maer niet om valsche leer,</l>
        <l id="s22:l7">Dus laetse dwalen die groote Heer.</l>
      </lg>
      <lg id="s23" type="stanza">
        <l id="s23:l1">Elck mercke desen gront</l>
        <l id="s23:l2">Na der Proverby toone,</l>
        <l id="s23:l3">Een spreucke inden mont</l>
        <l id="s23:l4">Van eenen sot persoone,</l>
        <l id="s23:l5">Is al een doornen struyck,</l>
        <l id="s23:l6">Die een dronckaerts hant druyck,</l>
        <l id="s23:l7">Gheeft door sijn eyghen valsch misbruyck.</l>
      </lg>
      <lg id="s24" type="stanza">
        <l id="s24:l1">Die Schrift van God is goet,</l>
        <l id="s24:l2">Tot leeringhe en straffen,</l>
        <l id="s24:l3">Wee hem hy is verwoet,</l>
        <l id="s24:l4">Die hier teghen durf blaffen,</l>
        <l id="s24:l5">Verstaet sy is bereyt,</l>
        <l id="s24:l6">Tot leer en straf alle beyt,</l>
        <l id="s24:l7">Die menich van leer alleene seyt.</l>
      </lg>
      <lg id="s25" type="stanza">
        <l id="s25:l1">In d'eene plaetse sal</l>
        <l id="s25:l2">Gods woort effect sorteeren,</l>
        <l id="s25:l3">In d'ander by gheval,</l>
        <l id="s25:l4">Och hoe salmense keeren,</l>
        <l id="s25:l5">Sy zijn verweghen stout,</l>
        <l id="s25:l6">In deuchden gantsch verflout,</l>
        <l id="s25:l7">Die Gheest die noemt haer warm noch cout.</l>
      </lg>
      <lg id="s26" type="stanza">
        <l id="s26:l1">Tot Goddelijcke deucht</l>
        <l id="s26:l2">Laet ons nacht en dach haesten,</l>
        <l id="s26:l3">Waken bidden ons jeucht,</l>
        <l id="s26:l4">Niet verouden ten laesten,</l>
        <l id="s26:l5">Op God alleene wacht,</l>
        <l id="s26:l6">Die verleent nieuwe cracht,</l>
        <l id="s26:l7">Sijn woort oock int minste niet veracht.</l>
      </lg>
      <lg id="s27" type="stanza">
        <l id="s27:l1">T'is schrickelijck gheschiet</l>
        <l id="s27:l2">Met haer die t'woort verachten,</l>
        <l id="s27:l3">Den Beliam aensiet,.</l>
        <l id="s27:l4">Laet niet uyt u ghedachten</l>
        <l id="s27:l5">Hoe't Sauwel is ghegaen,</l>
        <l id="s27:l6">Wat Achab heeft ghedaen,</l>
        <l id="s27:l7">Den man Gods te Bethel wilt oock verstaen.</l>
      </lg>
      <lg id="s28" type="stanza">
        <l id="s28:l1">Elck plaets, elck tijt, elck sake,</l>
        <l id="s28:l2">Daer Gods recht veerdich ordel,</l>
        <l id="s28:l3">Die mensche treffet vake,</l>
        <l id="s28:l4">Te wijsen elck tot vordel,</l>
        <l id="s28:l5">Can hier niet al gheschien,</l>
        <l id="s28:l6">Hoor t'slot wilt onrecht vlien,</l>
        <l id="s28:l7">Die waerheydt onverhindert die handt wilt bien</l>
      </lg>
    </lg>
  </text>
</song>
