<?xml version='1.0' encoding='utf-8' standalone='yes'?>
<song>
  <meta>
    <id>190763</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Ach Gott vom Himmel</melody>
  <author>J. Jacobsz. Harlingen</author></meta>
  <text>
    <lg type="song">
      <lg id="s1" type="stanza">
        <l id="s1:l1">PRincipalijck Matheus hoort,</l>
        <l id="s1:l2">Marcus Lucas t'is vaker,</l>
        <l id="s1:l3">Schrijven ghelijck met een accoort,</l>
        <l id="s1:l4">Van onse Salichmaker,</l>
        <l id="s1:l5">Wert menigherleye ghetemteert,</l>
        <l id="s1:l6">Met Gods woort heeft hy hem gheweert</l>
        <l id="s1:l7">Teghen den wedersaecker.</l>
      </lg>
      <lg id="s2" type="stanza">
        <l id="s2:l1">In dees becoringhes verdriet,</l>
        <l id="s2:l2">Duerende veertich daghen,</l>
        <l id="s2:l3">At die Heer nochte dronck hy niet,</l>
        <l id="s2:l4">Ginck niet van hongher claghen,</l>
        <l id="s2:l5">Maer heeft met lijdtsaemheyt ghewracht,</l>
        <l id="s2:l6">Dat den vyant brack al sijn cracht,</l>
        <l id="s2:l7">En dat na sijn behaghen.</l>
      </lg>
      <lg id="s3" type="stanza">
        <l id="s3:l1">Enghelen hy tot gheesten maeckt,</l>
        <l id="s3:l2">Sijn dienaers tot vyervlammen,</l>
        <l id="s3:l3">Om dienen zijn by hem gheraeckt,</l>
        <l id="s3:l4">Om ghesontheyt den lammen,</l>
        <l id="s3:l5">Heeft Satan Christum niet verschoont,</l>
        <l id="s3:l6">Elk sal dan moeten zijn ghehoont</l>
        <l id="s3:l7">Het zy oock van wat stammen.</l>
      </lg>
      <lg id="s4" type="stanza">
        <l id="s4:l1">Ter oorsake van sulck bedrijf,</l>
        <l id="s4:l2">T'welck alle heylighen naket,</l>
        <l id="s4:l3">Vermaent ons Petrus vijf,</l>
        <l id="s4:l4">Weest sober ende waket,</l>
        <l id="s4:l5">Die duyvel jouwe weder part,</l>
        <l id="s4:l6">Gaet rontom t'welcke menich smert,</l>
        <l id="s4:l7">Dat hy u niet en raket.</l>
      </lg>
      <lg id="s5" type="stanza">
        <l id="s5:l1">Een grimmende Leeuwe ghelijckt hy wel,</l>
        <l id="s5:l2">En soeckt om te verslinden</l>
        <l id="s5:l3">Die menschen zijn oock wreed en fel,</l>
        <l id="s5:l4">Maer hem can niemant binden,</l>
        <l id="s5:l5">Dan Christus Matheus twaelf siet,</l>
        <l id="s5:l6">Met vast gheloove tot hem vliedt,</l>
        <l id="s5:l7">Also Condt ghy hem vinden.</l>
      </lg>
      <lg id="s6" type="stanza">
        <l id="s6:l1">Reden van den Psalmist versteat,</l>
        <l id="s6:l2">Die hem also aenliepen,</l>
        <l id="s6:l3">Dier aensicht en wert versmaet,</l>
        <l id="s6:l4">Doen dese elendighe riepen,</l>
        <l id="s6:l5">Die Heere die heeft haer verhoort,</l>
        <l id="s6:l6">Sijn Enghel omlegherde haren oort,</l>
        <l id="s6:l7">Dat sy met vreden sliepen.</l>
      </lg>
      <lg id="s7" type="stanza">
        <l id="s7:l1">Wy lesen hoe dees vyant giert,</l>
        <l id="s7:l2">Wert swerelts God gheheeten,</l>
        <l id="s7:l3">Des Overheyts vorst die regiert,</l>
        <l id="s7:l4">In die lucht hooch gheseten,</l>
        <l id="s7:l5">Die Enghelen zijn oock vorsten goet,</l>
        <l id="s7:l6">Zijn der Godvreesender behoedt,</l>
        <l id="s7:l7">Als Schriftuer ons doet weten.</l>
      </lg>
      <lg id="s8" type="stanza">
        <l id="s8:l1">In onder Gods volck tot verdriet,</l>
        <l id="s8:l2">Comt Satan leyt sijn laghen,</l>
        <l id="s8:l3">Doch hy vermach van hem selfs niet,</l>
        <l id="s8:l4">Mensch noch dier om te plaghen,</l>
        <l id="s8:l5">Hy can uyt schieten sijn fenijn,</l>
        <l id="s8:l6">Oock niet aen eenighen hondt of swijn,</l>
        <l id="s8:l7">Hy moeter eerst om vraghen.</l>
      </lg>
      <lg id="s9" type="stanza">
        <l id="s9:l1">Laet ons met ernst mijden t'quaet,</l>
        <l id="s9:l2">Leeren die heylighe Schriften,</l>
        <l id="s9:l3">Satans ernst na ons sielen staet,</l>
        <l id="s9:l4">Begheertse hem tot giften,</l>
        <l id="s9:l5">Men sach aen Godes Soon sijn doen,</l>
        <l id="s9:l6">Den Heylighen Petrum eyst hy coen,</l>
        <l id="s9:l7">Om als terwe te siften.</l>
      </lg>
      <lg id="s10" type="stanza">
        <l id="s10:l1">Lanckmoedich en vrientlijck u draecht,</l>
        <l id="s10:l2">Gheen uyt schalck opgheblasen,</l>
        <l id="s10:l3">Waeckt bidt altijt soot God behaecht,</l>
        <l id="s10:l4">Niet slaperich als die dwasen,</l>
        <l id="s10:l5">In die becoringhe u verblijt,</l>
        <l id="s10:l6">Teghent beest houdt ghy so den strijdt,</l>
        <l id="s10:l7">Sal over d'andere rasen.</l>
      </lg>
      <lg id="s11" type="stanza">
        <l id="s11:l1">Een open strijdt toont Daniel</l>
        <l id="s11:l2">Deser vorsten verscheyden,</l>
        <l id="s11:l3">Als een turkoys blinckte sijn vel,</l>
        <l id="s11:l4">Dit was d'eene van beyden,</l>
        <l id="s11:l5">Sijn aensicht als den blixem waer,</l>
        <l id="s11:l6">Sijn ooghen als vyers fackelen claer,</l>
        <l id="s11:l7">Goud lijnwaet wast becleyden.</l>
      </lg>
      <lg id="s12" type="stanza">
        <l id="s12:l1">Maer den Vorst over't Persen rijck,</l>
        <l id="s12:l2">Heeft teghen hem ghestreden,</l>
        <l id="s12:l3">Eenen twintich daghen ghelijck,</l>
        <l id="s12:l4">Doen dees waren verleden,</l>
        <l id="s12:l5">Doen quam der Vorsten principael,</l>
        <l id="s12:l6">My tot behulp ghenaemt Michael,</l>
        <l id="s12:l7">Doen behielt ickt in vreden.</l>
      </lg>
      <lg id="s13" type="stanza">
        <l id="s13:l1">Siet van Grieckenlant een vorst fel,</l>
        <l id="s13:l2">Comt niemant is my handich</l>
        <l id="s13:l3">Dan allen u Vorst Michael,</l>
        <l id="s13:l4">Ick was hem oock bystandich</l>
        <l id="s13:l5">Inden eersten jare Darios,</l>
        <l id="s13:l6">Des Mediers waer ick sijn verlos,</l>
        <l id="s13:l7">Ons sterckt is valiandich.</l>
      </lg>
      <lg id="s14" type="stanza">
        <l id="s14:l1">Openbaer wort ons dit voostelt,</l>
        <l id="s14:l2">Michael ende den Draecke,</l>
        <l id="s14:l3">Elck met sijn Enghelen int velt,</l>
        <l id="s14:l4">T'gaet dus op onse sprake,</l>
        <l id="s14:l5">Die draecke most gheven den wijck,</l>
        <l id="s14:l6">Hy woont niet meer int Hemelrijck,</l>
        <l id="s14:l7">Dit toont die Schrift ons vake.</l>
      </lg>
      <lg id="s15" type="stanza">
        <l id="s15:l1">Ons schiet nu salicheyt ten goet,</l>
        <l id="s15:l2">Die ons dus lang vervaerde,</l>
        <l id="s15:l3">Die is verwonnen doort lams bloet,</l>
        <l id="s15:l4">En leyt nu op der aerde,</l>
        <l id="s15:l5">Nu wil hy met die vrouwe strien,</l>
        <l id="s15:l6">Sy sal met haer vloghels ontvlien,</l>
        <l id="s15:l7">Wort acht van grooter waerde.</l>
      </lg>
      <lg id="s16" type="stanza">
        <l id="s16:l1">Nu hebben wy hier een claer bescheyt,</l>
        <l id="s16:l2">Dat een van dese gheesten,</l>
        <l id="s16:l3">Moeten wy hebben tot gheleydt,</l>
        <l id="s16:l4">Gods Enghelen of die beesten,</l>
        <l id="s16:l5">O God reyckt ons altijt die hant,</l>
        <l id="s16:l6">Dat wy niet comen eewich t'schant,</l>
        <l id="s16:l7">Maer in s'Hemels foreesten.</l>
      </lg>
    </lg>
  </text>
</song>
