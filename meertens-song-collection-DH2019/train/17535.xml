<?xml version='1.0' encoding='utf-8' standalone='yes'?>
<song>
  <meta>
    <id>17535</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Mijn heer van Valkenstein</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Met liden swaer ben ick bevaen</l>
        <l id="s1:l2">nu ende tot allen stonden;</l>
        <l id="s1:l3">mijn vruecht die is nu al ghedaen,</l>
        <l id="s1:l4">met druck ben ick ghebonden.</l>
      </lg>
      <lg id="s2" type="stanza">
        <l id="s2:l1">O sceyden, wat hebdy mi ghedaen,</l>
        <l id="s2:l2">ghi stoort mijn herte binnen;</l>
        <l id="s2:l3">ghi cost mi menigen droeven traen;</l>
        <l id="s2:l4">ghi quelt mijn ionge sinnen.</l>
      </lg>
      <lg id="s3" type="stanza">
        <l id="s3:l1">Wat vruechde mach mi gheven moet</l>
        <l id="s3:l2">als ic ghedencke der qualen;</l>
        <l id="s3:l3">maer liden maect den menigen vroet,</l>
        <l id="s3:l4">die in genoechten dwalen.</l>
      </lg>
      <lg id="s4" type="stanza">
        <l id="s4:l1">Dat liden sterct den crancken moet,</l>
        <l id="s4:l2">het temt die wilde sinnen,</l>
        <l id="s4:l3">het maect den mensche van binnen vroet,</l>
        <l id="s4:l4">het leert hem Gode minnen.</l>
      </lg>
      <lg id="s5" type="stanza">
        <l id="s5:l1">Och edel liden, ghi sijt so goet,</l>
        <l id="s5:l2">ghi leert den traghen striden,</l>
        <l id="s5:l3">ghi bedwingt don iongen moet,</l>
        <l id="s5:l4">die ghi beswaert met liden.</l>
      </lg>
      <lg id="s6" type="stanza">
        <l id="s6:l1">Eer ic met liden was bevaen,</l>
        <l id="s6:l2">so dwaelde ick buyten pade;</l>
        <l id="s6:l3">mer liden heeft mi doen verstaen,</l>
        <l id="s6:l4">dat ick nu leve bi rade.</l>
      </lg>
      <lg id="s7" type="stanza">
        <l id="s7:l1">Och liden, ghi sijt Gode weert,</l>
        <l id="s7:l2">mer seer hert sidy den menschen;</l>
        <l id="s7:l3">mer die bekent uwen edelen aert,</l>
        <l id="s7:l4">die plach om u te wenschen.</l>
      </lg>
      <lg id="s8" type="stanza">
        <l id="s8:l1">Ick wil gaen keeren minen sin</l>
        <l id="s8:l2">ende stellen mi tot striden;</l>
        <l id="s8:l3">och, waer ic come oft waer ic bin,</l>
        <l id="s8:l4">altijt so vinde ick liden.</l>
      </lg>
      <lg id="s9" type="stanza">
        <l id="s9:l1">Had ick mi te deghe bedacht</l>
        <l id="s9:l2">ende mi te deghe versonnen,</l>
        <l id="s9:l3">ic had den strijt ten eynde bracht,</l>
        <l id="s9:l4">die ick nu heb begonnen.</l>
      </lg>
      <lg id="s10" type="stanza">
        <l id="s10:l1">Die dit lieken heeft ghedicht</l>
        <l id="s10:l2">God sterckse in sijnder minnen,</l>
        <l id="s10:l3">so dat haer liden werde verlicht,</l>
        <l id="s10:l4">dat haer beswaert van binnen.</l>
      </lg>
      <lg id="s11" type="stanza">
        <l id="s11:l1">Want iongen die bedwongen sijn,</l>
        <l id="s11:l2">tes wonder wat si liden;</l>
        <l id="s11:l3">maer al is liden grote pijn,</l>
        <l id="s11:l4">na liden coemt verbliden.</l>
      </lg>
    </lg>
  </text>
</song>
