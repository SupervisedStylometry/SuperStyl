<?xml version='1.0' encoding='utf-8' standalone='yes'?>
<song>
  <meta>
    <id>19060</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Doen Heer Jezus geboren war</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Wildi horen singhen</l>
        <l id="s1:l2">enen soeten sanc</l>
        <l id="s1:l3">van Jesus, die ic gheerne songhe,</l>
        <l id="s1:l4">al wordet lanc,</l>
        <l id="s1:l5">ende hoe hi in der eersten nacht</l>
        <l id="s1:l6">in eenre cribben wert ghelacht</l>
        <l id="s1:l7">al onverborghen.</l>
        <l id="s1:l8">Mer die een reine hertken heeft,</l>
        <l id="s1:l9">die en derf niet sorghen.</l>
      </lg>
      <lg id="s2" type="stanza">
        <l id="s2:l1">Ende doe heer Jesus gheboren wert,</l>
        <l id="s2:l2">doe wasset cout.</l>
        <l id="s2:l3">In tween ouden hosen</l>
        <l id="s2:l4">hi ghewonden wert.</l>
        <l id="s2:l5">Daer stont een esel ende een rint,</l>
        <l id="s2:l6">die hoeden Maria haer lieve kint</l>
        <l id="s2:l7">ende onsen heren.</l>
        <l id="s2:l8">Die hem so wel ghedienen can,</l>
        <l id="s2:l9">hi lones hem sere.</l>
      </lg>
      <lg id="s3" type="stanza">
        <l id="s3:l1">Jesus wert besneden</l>
        <l id="s3:l2">nae der ouden ee;</l>
        <l id="s3:l3">woudes u niet verdrieten,</l>
        <l id="s3:l4">ic songhes u mee.</l>
        <l id="s3:l5">Dat werden die heilighe drie coninghen ontwaer,</l>
        <l id="s3:l6">si brachten hare offer daer</l>
        <l id="s3:l7">ende hare gaven;</l>
        <l id="s3:l8">si baden dat weerde kindekijn</l>
        <l id="s3:l9">om sine ghenade.</l>
      </lg>
      <lg id="s4" type="stanza">
        <l id="s4:l1">Joseph doe den esel nam</l>
        <l id="s4:l2">al bi den toom.</l>
        <l id="s4:l3">Wat vant hi aen den weghe staen?</l>
        <l id="s4:l4">een dattelenboom:</l>
        <l id="s4:l5">‘och eselken du moetste stille staen,</l>
        <l id="s4:l6">wi willen die dattelen plucken gaen:</l>
        <l id="s4:l7">wi sijn seer moede.’</l>
        <l id="s4:l8">Die dattelenboom ter eerden neech</l>
        <l id="s4:l9">in Marien schote.</l>
      </lg>
      <lg id="s5" type="stanza">
        <l id="s5:l1">Maria las die dattelen</l>
        <l id="s5:l2">in haren schoot.</l>
        <l id="s5:l3">Joseph wasser een out man,</l>
        <l id="s5:l4">dats hem verdroot:</l>
        <l id="s5:l5">‘Maria laet die dattelen staen,</l>
        <l id="s5:l6">wi hebben noch veertich milen te gaen:</l>
        <l id="s5:l7">het wort seer spade.’</l>
        <l id="s5:l8">Wi bidden dat weerde kindekijn</l>
        <l id="s5:l9">door sine ghenade.</l>
      </lg>
      <lg id="s6" type="stanza">
        <l id="s6:l1">Joseph nam dat eselkijn</l>
        <l id="s6:l2">al bi der hant.</l>
        <l id="s6:l3">Si quamen bi schoonre sonnen</l>
        <l id="s6:l4">in dat Egiptenlant.</l>
        <l id="s6:l5">Egipten is een seer goede stat,</l>
        <l id="s6:l6">daer Joseph ooc die herberghe bat</l>
        <l id="s6:l7">seer ellendich.</l>
        <l id="s6:l8">Maria die span veel goedes gaerns</l>
        <l id="s6:l9">mit haren handen.</l>
      </lg>
      <lg id="s7" type="stanza">
        <l id="s7:l1">Maria die conde spinnen</l>
        <l id="s7:l2">dat vrouwelijn.</l>
        <l id="s7:l3">Joseph die conde timmeren;</l>
        <l id="s7:l4">si gheneerden sich fijn.</l>
        <l id="s7:l5">Doe Joseph niet meer timmeren can,</l>
        <l id="s7:l6">doe was hi also ouden man,</l>
        <l id="s7:l7">hi haspelde garen.</l>
        <l id="s7:l8">Jesus droech dat gaernken te huus</l>
        <l id="s7:l9">den riken ende den armen.</l>
      </lg>
      <lg id="s8" type="stanza">
        <l id="s8:l1">Den heilighen gheest den hadden wi gheern,</l>
        <l id="s8:l2">al beiden wi lanc.</l>
        <l id="s8:l3">Wi willen noch van heer Jesus singhen</l>
        <l id="s8:l4">enen niewen sanc,</l>
        <l id="s8:l5">hoe lieve dat sijnre moeder was,</l>
        <l id="s8:l6">doe hi in haren armen lach</l>
        <l id="s8:l7">al onverborghen.</l>
        <l id="s8:l8">So wie heer Jesus minne draghet,</l>
        <l id="s8:l9">die en derf niet sorghen.</l>
      </lg>
      <lg id="s9" type="stanza">
        <l id="s9:l1">Doe Jesus in der cribben lach,</l>
        <l id="s9:l2">dat heilighe kint,</l>
        <l id="s9:l3">drie heilighe coninghen tot hem quamen</l>
        <l id="s9:l4">uut Orient.</l>
        <l id="s9:l5">Si offerden daer drie gaven stout:</l>
        <l id="s9:l6">merre, wirooc ende gout,</l>
        <l id="s9:l7">si waren reine.</l>
        <l id="s9:l8">Dat kint dat is der enghelen heer,</l>
        <l id="s9:l9">der werelt ghemeine.</l>
      </lg>
      <lg id="s10" type="stanza">
        <l id="s10:l1">Doe Herodes dat vernam,</l>
        <l id="s10:l2">die felle tyran,</l>
        <l id="s10:l3">dat dat kint gheboren was,</l>
        <l id="s10:l4">hi wert seer gram.</l>
        <l id="s10:l5">Hi sinen cnechten doe gheboot,</l>
        <l id="s10:l6">dat si brachten die kinder ter doot</l>
        <l id="s10:l7">so wredelike;</l>
        <l id="s10:l8">daer om so sijn si nu ghecroont</l>
        <l id="s10:l9">int hemelrike.</l>
      </lg>
      <lg id="s11" type="stanza">
        <l id="s11:l1">Die enghel in der middernacht</l>
        <l id="s11:l2">tot Joseph quam:</l>
        <l id="s11:l3">‘Joseph vrient, staet op ghereet,</l>
        <l id="s11:l4">schaffet u van dan!</l>
        <l id="s11:l5">Herodes heeft der kinder ghedodet veel,</l>
        <l id="s11:l6">het gaet der nu al uut den speel</l>
        <l id="s11:l7">om Jesus wille.’</l>
        <l id="s11:l8">Joseph voer tot Egipten wert</l>
        <l id="s11:l9">in eenre stille.</l>
      </lg>
      <lg id="s12" type="stanza">
        <l id="s12:l1">Doe Jesus aen den cruce clam,</l>
        <l id="s12:l2">die heilighe man,</l>
        <l id="s12:l3">ende Maria sijn lieve moeder</l>
        <l id="s12:l4">tot hem quam,</l>
        <l id="s12:l5">haer herte dat was in groter noot,</l>
        <l id="s12:l6">hi leet voor ons den bitteren doot</l>
        <l id="s12:l7">so minnentlike.</l>
        <l id="s12:l8">Dat sullen wi in ons hertken draghen</l>
        <l id="s12:l9">stedelike.</l>
      </lg>
      <lg id="s13" type="stanza">
        <l id="s13:l1">Jesus is die beste weert,</l>
        <l id="s13:l2">dat weet ic wel;</l>
        <l id="s13:l3">daer hi aen der tafelen sit,</l>
        <l id="s13:l4">daer vaert men wel;</l>
        <l id="s13:l5">hi is die weert ende hi salt ooc sijn,</l>
        <l id="s13:l6">hi quijt die cost, hi betaelt den wijn:</l>
        <l id="s13:l7">dat doet hi gheerne.</l>
        <l id="s13:l8">Ic waer so gheerne nae deser tijt</l>
        <l id="s13:l9">in sine taverne!</l>
      </lg>
      <lg id="s14" type="stanza">
        <l id="s14:l1">So wille wi dan heer Jesus bidden</l>
        <l id="s14:l2">om ene bede,</l>
        <l id="s14:l3">dat hi ons gheve nae deser tijt</l>
        <l id="s14:l4">sinen ewighen vrede,</l>
        <l id="s14:l5">ende daer toe ooc sijn soete aenschijn</l>
        <l id="s14:l6">ende mitten enghelen blide te sijn</l>
        <l id="s14:l7">eweliken.</l>
        <l id="s14:l8">Wie Jesus in sinen herten draghet,</l>
        <l id="s14:l9">den maket hi rike.</l>
      </lg>
    </lg>
  </text>
</song>
