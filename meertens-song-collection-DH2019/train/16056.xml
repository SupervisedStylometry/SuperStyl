<?xml version='1.0' encoding='utf-8' standalone='yes'?>
<song>
  <meta>
    <id>16056</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een ridder en een meisje jong</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Een ridder ende een meysken ionck</l>
        <l id="s1:l2">op een rivierken dat si saten;</l>
        <l id="s1:l3">hoe stille dat dat water stont,</l>
        <l id="s1:l4">als si van goeder minnen spraken.</l>
      </lg>
      <lg id="s2" type="stanza">
        <l id="s2:l1">‘Och segghet mi, stout ridder goet,</l>
        <l id="s2:l2">ick soude gaerne weten,</l>
        <l id="s2:l3">waer om dat dat water stille stoet,</l>
        <l id="s2:l4">als wi van goeder minnen spreken.’</l>
      </lg>
      <lg id="s3" type="stanza">
        <l id="s3:l1">- ‘Waer om dat dat water stille staet?</l>
        <l id="s3:l2">och, dat en gheeft mi gheen vremde:</l>
        <l id="s3:l3">ick hebbe so menighe ionghe maecht</l>
        <l id="s3:l4">ghebrocht in groot allende.’</l>
      </lg>
      <lg id="s4" type="stanza">
        <l id="s4:l1">- ‘Hebdy so menighe maecht</l>
        <l id="s4:l2">ghebrocht in swaer allende,</l>
        <l id="s4:l3">wacht u, wacht u, stout ruyter goet,</l>
        <l id="s4:l4">dat u God niet en scheynde.’</l>
      </lg>
      <lg id="s5" type="stanza">
        <l id="s5:l1">- ‘Ick weet noch een so hooghen berch,</l>
        <l id="s5:l2">booven alle berghen is hi hooghe,</l>
        <l id="s5:l3">in dale brenghen sal ic dien noch,</l>
        <l id="s5:l4">daer om ist dat ick pooghe.’</l>
      </lg>
      <lg id="s6" type="stanza">
        <l id="s6:l1">- ‘Suldy mijns vaders hooghen berch</l>
        <l id="s6:l2">tot eenen dale brenghen?</l>
        <l id="s6:l3">ick sage u liever, stout ridder goet,</l>
        <l id="s6:l4">bi uwer keelen hanghen.</l>
      </lg>
      <lg id="s7" type="stanza">
        <l id="s7:l1">‘Ick hadde nog veel liever, stout ridder goet,</l>
        <l id="s7:l2">dat u die sonne bescheene</l>
        <l id="s7:l3">al onder thol van uwen voet,</l>
        <l id="s7:l4">den bast al om u kele.’</l>
      </lg>
      <lg id="s8" type="stanza">
        <l id="s8:l1">Dat meysken was ionc ende daer toe dom:</l>
        <l id="s8:l2">si en wist niet wat si seyde;</l>
        <l id="s8:l3">doen si in haers liefs armen lach,</l>
        <l id="s8:l4">doen was den berch ter neder.</l>
      </lg>
      <lg id="s9" type="stanza">
        <l id="s9:l1">‘Och segt mi, segt mi, meysken ionck,</l>
        <l id="s9:l2">is nu mijn kele gehanghen?</l>
        <l id="s9:l3">nu is dijns vaders hooghen berch</l>
        <l id="s9:l4">in eenen dale ghevallen.’</l>
      </lg>
      <lg id="s10" type="stanza">
        <l id="s10:l1">Och doen dat meysken gheware wert,</l>
        <l id="s10:l2">dat si een kindeken bleef draghen,</l>
        <l id="s10:l3">si ghinck al voor den ridder staen:</l>
        <l id="s10:l4">si badt hem om ghenade.</l>
      </lg>
      <lg id="s11" type="stanza">
        <l id="s11:l1">‘Ghenade, ghenade, stout ridder fijn,</l>
        <l id="s11:l2">ghenade van mijnen lijve!</l>
        <l id="s11:l3">ic was een goet maechdekijn,</l>
        <l id="s11:l4">nu moet ic met uwen kinde blijven.’</l>
      </lg>
      <lg id="s12" type="stanza">
        <l id="s12:l1">- ‘Wat ghenade soude ic u doen?</l>
        <l id="s12:l2">ghi en zijt gheen keyserinne,</l>
        <l id="s12:l3">mijnen schiltknecht ick u gheven mocht</l>
        <l id="s12:l4">cost ic hem daer toe ghebringhen.’</l>
      </lg>
      <lg id="s13" type="stanza">
        <l id="s13:l1">- ‘Uwen schiltknecht en wil ic niet,</l>
        <l id="s13:l2">hi is mi veel te snode;</l>
        <l id="s13:l3">al is mijnen hooghen berch ter neer,</l>
        <l id="s13:l4">ic hope ghi sult hem noch wel hoghen.’</l>
      </lg>
      <lg id="s14" type="stanza">
        <l id="s14:l1">Dat meysken hadde eenen broeder stout</l>
        <l id="s14:l2">hi was haer goet ende ghetrouwe,</l>
        <l id="s14:l3">als hi haer dede wel int aenschijn,</l>
        <l id="s14:l4">hi beweest haer al metter trouwen.</l>
      </lg>
      <lg id="s15" type="stanza">
        <l id="s15:l1">Och doen die broeder gheware wert,</l>
        <l id="s15:l2">dat si een kindeken bleef draghen,</l>
        <l id="s15:l3">hi ghinc al voor den ridder staen,</l>
        <l id="s15:l4">hi badt hem mede te grave.</l>
      </lg>
      <lg id="s16" type="stanza">
        <l id="s16:l1">‘God groet u,’ seyt hi, ‘stout ridder vrij,</l>
        <l id="s16:l2">stout ridder vrij van waerden!</l>
        <l id="s16:l3">och die met uwen kinde was bevaen,</l>
        <l id="s16:l4">die leyt hier doot opter aerden.’</l>
      </lg>
      <lg id="s17" type="stanza">
        <l id="s17:l1">- ‘Och is si doot dat schoone wijf,</l>
        <l id="s17:l2">die overschoone die ick beminne,</l>
        <l id="s17:l3">so en sal ic nu noch nemmermeer</l>
        <l id="s17:l4">mijn grauwe ros berijden.</l>
      </lg>
      <lg id="s18" type="stanza">
        <l id="s18:l1">‘Haelt mijn spere ende ooc mijn schilt,</l>
        <l id="s18:l2">myn swaert al aen mijn side!</l>
        <l id="s18:l3">ic wil gaen rijden selver daer,</l>
        <l id="s18:l4">men vindt der valscher boden so vele.’</l>
      </lg>
      <lg id="s19" type="stanza">
        <l id="s19:l1">Och doen hi op der heyden quam,</l>
        <l id="s19:l2">hi hoorde die clocken clincken,</l>
        <l id="s19:l3">hi hoorde wel aen der clocken clanck</l>
        <l id="s19:l4">dat si inder aerden moeste sincken.</l>
      </lg>
      <lg id="s20" type="stanza">
        <l id="s20:l1">Hi namer sinen bruynen schilt,</l>
        <l id="s20:l2">hi worp hem op der aerden:</l>
        <l id="s20:l3">‘ligget daer, ligget daer, goet bruyne schilt,</l>
        <l id="s20:l4">van mi en suldi niet ghedragen werden.’</l>
      </lg>
      <lg id="s21" type="stanza">
        <l id="s21:l1">- ‘Heft op, heft op uwen bruynen schilt,</l>
        <l id="s21:l2">hanghet hem onder u side;</l>
        <l id="s21:l3">al waer u vader ende moeder doot,</l>
        <l id="s21:l4">den rouwe moet ghi lijden.’</l>
      </lg>
      <lg id="s22" type="stanza">
        <l id="s22:l1">- ‘Al waer mijn vader ende moeder doot</l>
        <l id="s22:l2">ende mijn broeders alle vijve,</l>
        <l id="s22:l3">so en waer den rouwe niet also groot</l>
        <l id="s22:l4">als hi is van desen schoonen wijve.’</l>
      </lg>
      <lg id="s23" type="stanza">
        <l id="s23:l1">Doen hi op dat kerchof quam,</l>
        <l id="s23:l2">hi hoorde die papen singhen,</l>
        <l id="s23:l3">hi hoorde wel aen der papen sanck,</l>
        <l id="s23:l4">dat si vigelie songhen.</l>
      </lg>
      <lg id="s24" type="stanza">
        <l id="s24:l1">Doen hi inder kercken tradt,</l>
        <l id="s24:l2">hi sach zijn liefken staen in bare,</l>
        <l id="s24:l3">ghedect met een baren cleet,</l>
        <l id="s24:l4">recht of si nu oock doot ware.</l>
      </lg>
      <lg id="s25" type="stanza">
        <l id="s25:l1">Hi hief op dat baren cleet,</l>
        <l id="s25:l2">hi sach haer cleyn vingerken roeren,</l>
        <l id="s25:l3">och doen so loech haer roode mont</l>
        <l id="s25:l4">doen si den ridder voelde.</l>
      </lg>
      <lg id="s26" type="stanza">
        <l id="s26:l1">‘Staet op, staet op, mijn soete lief,</l>
        <l id="s26:l2">wel overschoone ioncfrouwe,</l>
        <l id="s26:l3">ic en sal u nu noch nemmermeer</l>
        <l id="s26:l4">noch doen so groten ontrouwe.</l>
      </lg>
      <lg id="s27" type="stanza">
        <l id="s27:l1">‘Wel op, wel op, mijn soete lief,</l>
        <l id="s27:l2">mijn overschoone ioncfrouwe,</l>
        <l id="s27:l3">al waert mijn vader ende moeder leet,</l>
        <l id="s27:l4">so sal ick u tot eenen wijve trouwen.</l>
      </lg>
      <lg id="s28" type="stanza">
        <l id="s28:l1">‘Al waert mijn vader ende moeder leet</l>
        <l id="s28:l2">ende mijn broeders alle vijve,</l>
        <l id="s28:l3">so sal ick u houden voor mijn bruyt</l>
        <l id="s28:l4">ende trouwen u tot eenen wijve.’</l>
      </lg>
    </lg>
  </text>
</song>
