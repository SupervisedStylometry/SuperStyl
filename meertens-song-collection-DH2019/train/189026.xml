<?xml version='1.0' encoding='utf-8' standalone='yes'?>
<song>
  <meta>
    <id>189026</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Psalm 130 Datheen</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het ongheluck leert mercken</l>
        <l id="s1:l2">Op Godes crachtich woort</l>
        <l id="s1:l3">Hier om tot sijn verstercken</l>
        <l id="s1:l4">Bid ick elck dat hy hoort,</l>
        <l id="s1:l5">Ghy die tcruys hebt gheladen,</l>
        <l id="s1:l6">Christum wilt volghen naer</l>
        <l id="s1:l7">Wilt u doch wel beraden,</l>
        <l id="s1:l8">Met sijne woorden claer.</l>
      </lg>
      <lg id="s2" type="stanza">
        <l id="s2:l1">Daer niet het sal u rouwen</l>
        <l id="s2:l2">Dat seg ick u ghewis</l>
        <l id="s2:l3">Allen druck en benouwen</l>
        <l id="s2:l4">Dwelck buyten Christo is,</l>
        <l id="s2:l5">Dat en mach al niet baten</l>
        <l id="s2:l6">Hoe seere dat beswaert,</l>
        <l id="s2:l7">Wilt sulcken cruyce haten,</l>
        <l id="s2:l8">En lijdt na Christi aert.</l>
      </lg>
      <lg id="s3" type="stanza">
        <l id="s3:l1">So wert ghy in u lijden</l>
        <l id="s3:l2">Ghetroost door sijnen gheest</l>
        <l id="s3:l3">Ende sult u verblijden,</l>
        <l id="s3:l4">Vreesen voor gheen tempeest</l>
        <l id="s3:l5">Maer achtent voor ghenade,</l>
        <l id="s3:l6">Dat ghy om weldoen lijdt,</l>
        <l id="s3:l7">En dancken vroech en spade,</l>
        <l id="s3:l8">Christum ghebenedijt.</l>
      </lg>
      <lg id="s4" type="stanza">
        <l id="s4:l1">De werelt can niet dancken,</l>
        <l id="s4:l2">Als God haer t'cruys op lecht,</l>
        <l id="s4:l3">Maer speyt uyt sduyvels stancken,</l>
        <l id="s4:l4">Sy kijft, sy vloekt, sy vecht,</l>
        <l id="s4:l5">Voor dwaesheyt, oft voor plaghen,</l>
        <l id="s4:l6">Acht syt, alst yemant lijdt,</l>
        <l id="s4:l7">Gheen cruyce wilse draghen,</l>
        <l id="s4:l8">T'cruys Christi sy benijdt.</l>
      </lg>
      <lg id="s5" type="stanza">
        <l id="s5:l1">Maer een Christen behaghen</l>
        <l id="s5:l2">Int cruyce Christi heeft,</l>
        <l id="s5:l3">En wilt met Christo waghen</l>
        <l id="s5:l4">So langhe als hy leeft,</l>
        <l id="s5:l5">Hy weet dat al die lijden</l>
        <l id="s5:l6">Met Christo hier voorwaer,</l>
        <l id="s5:l7">Met hem sullen verblijden,</l>
        <l id="s5:l8">In eeuwicheyt hier naer.</l>
      </lg>
      <lg id="s6" type="stanza">
        <l id="s6:l1">Christi jock dat is soete</l>
        <l id="s6:l2">Sijn pack en is niet swaer,</l>
        <l id="s6:l3">Voor die doen rechte boete,</l>
        <l id="s6:l4">Ende hem volghen naer,</l>
        <l id="s6:l5">Maer so wie (omme siende)</l>
        <l id="s6:l6">Op den wegh stille staet,</l>
        <l id="s6:l7">Van Christo is hy vliende,</l>
        <l id="s6:l8">En kiest sijn eyghen raet.</l>
      </lg>
      <lg id="s7" type="stanza">
        <l id="s7:l1">Den welcken hem doet dolen</l>
        <l id="s7:l2">Als een dwalende schaep,</l>
        <l id="s7:l3">Gods raet is hem verholen,</l>
        <l id="s7:l4">Door sijnder sonden slaep</l>
        <l id="s7:l5">Die hem verblint sijn ooghen,</l>
        <l id="s7:l6">So dat hy niet en siet,</l>
        <l id="s7:l7">En al sijn neerstich pooghen,</l>
        <l id="s7:l8">Brengt niet voort dan verdriet,</l>
      </lg>
      <lg id="s8" type="stanza">
        <l id="s8:l1">Hy tastet na den lichte,</l>
        <l id="s8:l2">Maer duysternis ist al</l>
        <l id="s8:l3">Dat hy door sijn ghesichte</l>
        <l id="s8:l4">Aenschout breet ende smal,</l>
        <l id="s8:l5">Gheen vreucht can hy oorboren,</l>
        <l id="s8:l6">Door mistroostich torment,</l>
        <l id="s8:l7">Sijn doen is al verloren</l>
        <l id="s8:l8">Want siende is hy blent.</l>
      </lg>
      <lg id="s9" type="stanza">
        <l id="s9:l1">Sijn hert begint verflouwen</l>
        <l id="s9:l2">Als hy hem wel bedenckt,</l>
        <l id="s9:l3">Ende begint t'aenschouwen,</l>
        <l id="s9:l4">Wat eyghen raet voortbrengt,</l>
        <l id="s9:l5">Met druck en met ellende,</l>
        <l id="s9:l6">Draecht hy een sware cruys,</l>
        <l id="s9:l7">En hy en siet int ende,</l>
        <l id="s9:l8">Gheen troost maer swaer confuys.</l>
      </lg>
      <lg id="s10" type="stanza">
        <l id="s10:l1">Hy vreest ende suchtet,</l>
        <l id="s10:l2">Meerder noot comt hem an,</l>
        <l id="s10:l3">Hy bevet ende duchtet,</l>
        <l id="s10:l4">Siende dat hy niet en can,</l>
        <l id="s10:l5">Wedercomme gheraken</l>
        <l id="s10:l6">Op Christi rechten pat</l>
        <l id="s10:l7">Vreemde ghedachten maken</l>
        <l id="s10:l8">Hem dickwils moet en mat.</l>
      </lg>
      <lg id="s11" type="stanza">
        <l id="s11:l1">Nu dit nu dat hy dincket</l>
        <l id="s11:l2">Sijn hert is niet gherust</l>
        <l id="s11:l3">Dies hem de moet ontsincket</l>
        <l id="s11:l4">Nerghens toe heeft hy lust,</l>
        <l id="s11:l5">Verbijstert zijn sijn sinnen</l>
        <l id="s11:l6">Hy vint hem heel ontstelt,</l>
        <l id="s11:l7">Van buyten en van binnen</l>
        <l id="s11:l8">Is hy seere ghequelt.</l>
      </lg>
      <lg id="s12" type="stanza">
        <l id="s12:l1">Tot dat hem wil ontfarmen</l>
        <l id="s12:l2">Ende ghenadich zijn,</l>
        <l id="s12:l3">Aenhoorende sijn karmen</l>
        <l id="s12:l4">Die ware medecijn</l>
        <l id="s12:l5">Christus Iesus alleyne</l>
        <l id="s12:l6">Daer toe zijnde bequaem,</l>
        <l id="s12:l7">Om troosten int ghemeyne</l>
        <l id="s12:l8">Die anroepen sijn naem.</l>
      </lg>
      <lg id="s13" type="stanza">
        <l id="s13:l1">En dat hy hem wil gheven</l>
        <l id="s13:l2">Daer toe sijn trooster soet,</l>
        <l id="s13:l3">Om t'bidden voor sijn sneven,</l>
        <l id="s13:l4">Segghende met ootmoet</l>
        <l id="s13:l5">Vergeeft hem Abba Vader</l>
        <l id="s13:l6">Door Christum dijn lief kint,</l>
        <l id="s13:l7">Sijn sonden allegader,</l>
        <l id="s13:l8">Troost hy dan weder vint.</l>
      </lg>
      <lg id="s14" type="stanza">
        <l id="s14:l1">End hy begint t'anbeden</l>
        <l id="s14:l2">Den naem Christi oprecht,</l>
        <l id="s14:l3">Sijn hert is wel te vreden,</l>
        <l id="s14:l4">Bereyt als een goet knecht</l>
        <l id="s14:l5">Om alleyn te behaghen</l>
        <l id="s14:l6">Christenen in vreucht in noot,</l>
        <l id="s14:l7">Ende sijn cruys te draghen</l>
        <l id="s14:l8">Vrymoedich tot der doot.</l>
      </lg>
      <lg id="s15" type="stanza">
        <l id="s15:l1">Druck en noot hem beheven</l>
        <l id="s15:l2">Vreucht end troost comt hem by,</l>
        <l id="s15:l3">Tot sterven oft tot leven</l>
        <l id="s15:l4">Staet hem sijn herte vry,</l>
        <l id="s15:l5">Hy weet dat al die sterven</l>
        <l id="s15:l6">De doot sonder beswijck</l>
        <l id="s15:l7">Met Christo oock beerven</l>
        <l id="s15:l8">Sullen sijn eewich rijck.</l>
      </lg>
      <lg id="s16" type="stanza">
        <l id="s16:l1">Sijn hert dat is vol vreuchden,</l>
        <l id="s16:l2">Sterven is hem ghewin</l>
        <l id="s16:l3">Bereyt is hy tot deuchden,</l>
        <l id="s16:l4">Met eenen blijden sin</l>
        <l id="s16:l5">Voor dreck ende voor schade</l>
        <l id="s16:l6">Acht hy al swerelts goet,</l>
        <l id="s16:l7">Met God gaet hy te rade,</l>
        <l id="s16:l8">Tgeluckt al wat hy doet.</l>
      </lg>
      <lg id="s17" type="stanza">
        <l id="s17:l1">Nu gheef ick elck te rechten</l>
        <l id="s17:l2">Wie tswaerste cruyce draecht</l>
        <l id="s17:l3">Die werelt of Gods knechten,</l>
        <l id="s17:l4">Of die afwijckt vertsaecht,</l>
        <l id="s17:l5">En om eenighe saken,</l>
        <l id="s17:l6">Op den wech omme sien,</l>
        <l id="s17:l7">Diet lijden al moet smaken</l>
        <l id="s17:l8">Die weet tbeste bedien.</l>
      </lg>
    </lg>
  </text>
</song>
