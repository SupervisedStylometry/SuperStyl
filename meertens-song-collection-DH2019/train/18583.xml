<?xml version='1.0' encoding='utf-8' standalone='yes'?>
<song>
  <meta>
    <id>18583</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Tis een dach van vrolicheden</l>
        <l id="s1:l2">in des conincs hove,</l>
        <l id="s1:l3">want daer heeft ghewonnen heden</l>
        <l id="s1:l4">een maecht tonser vrome</l>
        <l id="s1:l5">een kint volmaect al wonderlic</l>
        <l id="s1:l6">ende altemael ghenoechelic</l>
        <l id="s1:l7">nae sijnre menschelicheden,</l>
        <l id="s1:l8">die daer is onsprekelic,</l>
        <l id="s1:l9">ooc daer toe ondachtelic</l>
        <l id="s1:l10">nae sijnre godlicheden.</l>
      </lg>
      <lg id="s2" type="stanza">
        <l id="s2:l1">Die moeder is dochter wonderlijc</l>
        <l id="s2:l2">haers soons ende hi haer vader;</l>
        <l id="s2:l3">waer hoorde iemant des ghelijc?</l>
        <l id="s2:l4">Hi is God ende mensch te gader,</l>
        <l id="s2:l5">hi is cnecht ende daer toe heer,</l>
        <l id="s2:l6">hi is over al, dat is meer,</l>
        <l id="s2:l7">onbegripelic, te vinden,</l>
        <l id="s2:l8">tegenwoordich ende veer;</l>
        <l id="s2:l9">tis groot wonder ende meer,</l>
        <l id="s2:l10">ten can geen mensch ghegronden.</l>
      </lg>
      <lg id="s3" type="stanza">
        <l id="s3:l1">Hi was gheboren in der nacht,</l>
        <l id="s3:l2">der sonnen verlichter;</l>
        <l id="s3:l3">die prince wert in den stal ghelacht,</l>
        <l id="s3:l4">alre werelt stichter;</l>
        <l id="s3:l5">men banten metten windebant,</l>
        <l id="s3:l6">die sterren maecti mitter hant</l>
        <l id="s3:l7">doe hi den hemel wrachte;</l>
        <l id="s3:l8">hi weende als een jonc kint mede,</l>
        <l id="s3:l9">den donder die hi in den wolken dede,</l>
        <l id="s3:l10">doe hi opvoer mit crachte.</l>
      </lg>
      <lg id="s4" type="stanza">
        <l id="s4:l1">Doe voortquam die Godssoon</l>
        <l id="s4:l2">al van der maghet pure,</l>
        <l id="s4:l3">als een leliebloeme schoon,</l>
        <l id="s4:l4">wonder der nature,</l>
        <l id="s4:l5">dat een jonghe maghet wan,</l>
        <l id="s4:l6">die was eer enich dinc began;</l>
        <l id="s4:l7">hi maecte nae behaghen,</l>
        <l id="s4:l8">dat die borsten der reinicheden</l>
        <l id="s4:l9">gaven melc der kinslicheden</l>
        <l id="s4:l10">den ouden van den daghen.</l>
      </lg>
      <lg id="s5" type="stanza">
        <l id="s5:l1">Ghelijc dat niet en quetst dat glas</l>
        <l id="s5:l2">daer die sonne schijnt dore,</l>
        <l id="s5:l3">gheloof ic dat si maghet was,</l>
        <l id="s5:l4">daer nae rein ende vore.</l>
        <l id="s5:l5">Die moeder is ghebenedijt,</l>
        <l id="s5:l6">si is besloten lichamelijc,</l>
        <l id="s5:l7">die Godssoon wert mensch gheboren;</l>
        <l id="s5:l8">die borsten die wel heilich waren,</l>
        <l id="s5:l9">die God in sinen jonghen jaren</l>
        <l id="s5:l10">te sughen hadde vercoren.</l>
      </lg>
      <lg id="s6" type="stanza">
        <l id="s6:l1">God den herdekens ontboot</l>
        <l id="s6:l2">des nachts bi haren beesten,</l>
        <l id="s6:l3">mit den enghelen blischap groot</l>
        <l id="s6:l4">van des conincs feesten,</l>
        <l id="s6:l5">dat ghewonnen had een maecht</l>
        <l id="s6:l6">ende in der cribben ghelaecht</l>
        <l id="s6:l7">in doekerkijns ghewonden,</l>
        <l id="s6:l8">hi was alre werelt heer;</l>
        <l id="s6:l9">van ghedaente schoonre wel eer</l>
        <l id="s6:l10">en was nie mensch ghevonden.</l>
      </lg>
      <lg id="s7" type="stanza">
        <l id="s7:l1">Doe men al die werelt beschreef,</l>
        <l id="s7:l2">ghinc die maghet mit kinde</l>
        <l id="s7:l3">te Bethlehem daer si mede bleef,</l>
        <l id="s7:l4">ende voortbracht daer dat kinde</l>
        <l id="s7:l5">dat ons moet schriven in den hove,</l>
        <l id="s7:l6">daer men sijn glorie sinct mit love,</l>
        <l id="s7:l7">van sijnre waerdicheden.</l>
        <l id="s7:l8">God hier boven van hemelrijc</l>
        <l id="s7:l9">verleen ons menschen op aertrijc</l>
        <l id="s7:l10">van goeden willen, vrede!</l>
      </lg>
    </lg>
  </text>
</song>
