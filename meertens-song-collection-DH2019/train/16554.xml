<?xml version='1.0' encoding='utf-8' standalone='yes'?>
<song>
  <meta>
    <id>16554</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Van de timmerman</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Het quamen drie coninghen ghereden,</l>
        <l id="s1:l2">wel verre wt Orienten lant,</l>
        <l id="s1:l3">tot Bethleëm der steden;</l>
        <l id="s1:l4">haers ghelijc men noyt en vant.</l>
      </lg>
      <lg id="s2" type="stanza">
        <l id="s2:l1">Te Ierusalem, so wij horen,</l>
        <l id="s2:l2">aldaer so wouden si sijn;</l>
        <l id="s2:l3">si vraechden: ‘waer is hi gheboren</l>
        <l id="s2:l4">der Ioden coninc fijn?</l>
      </lg>
      <lg id="s3" type="stanza">
        <l id="s3:l1">‘Wij comen hem aenbeden,</l>
        <l id="s3:l2">wij hebben sijn sterre ghesien;</l>
        <l id="s3:l3">het is seer corts gheleden,</l>
        <l id="s3:l4">het moet wonder bedien.’</l>
      </lg>
      <lg id="s4" type="stanza">
        <l id="s4:l1">Als Herodes dat verhoorde,</l>
        <l id="s4:l2">wel seere ontsach hi hem;</l>
        <l id="s4:l3">van binnen hi hem verstoorde,</l>
        <l id="s4:l4">ende alle Hierusalem.</l>
      </lg>
      <lg id="s5" type="stanza">
        <l id="s5:l1">Hi beval hen te gane;</l>
        <l id="s5:l2">hi sprack: ‘gaet, soect dat kint,</l>
        <l id="s5:l3">ick wilt oock beden ane,</l>
        <l id="s5:l4">coemt segt mi als ghijt vint.’</l>
      </lg>
      <lg id="s6" type="stanza">
        <l id="s6:l1">Als si buten Ierusalem quamen,</l>
        <l id="s6:l2">op dyen selven tijt</l>
        <l id="s6:l3">haer sterre si weder vernamen,</l>
        <l id="s6:l4">dies waren sij seer verblijt.</l>
      </lg>
      <lg id="s7" type="stanza">
        <l id="s7:l1">Die sterre was hen voer gaende</l>
        <l id="s7:l2">tot daer dat kindeken was,</l>
        <l id="s7:l3">ende daer bleef si staende;</l>
        <l id="s7:l4">sij buychden neder int gras.</l>
      </lg>
      <lg id="s8" type="stanza">
        <l id="s8:l1">Een huysken sonder doren,</l>
        <l id="s8:l2">dat vonden sij daer bi,</l>
        <l id="s8:l3">ende dat kindeken gheboren</l>
        <l id="s8:l4">van Maria, die maghet vry.</l>
      </lg>
      <lg id="s9" type="stanza">
        <l id="s9:l1">Sij vielen opter eerden</l>
        <l id="s9:l2">voer tkindeken .xiij. dagen out;</l>
        <l id="s9:l3">sij offerden hem met weerden</l>
        <l id="s9:l4">wierooc, myrre en gout.</l>
      </lg>
      <lg id="s10" type="stanza">
        <l id="s10:l1">Snachs, als si slapen wouden,</l>
        <l id="s10:l2">heeft hen Gods engel gheopenbaert</l>
        <l id="s10:l3">eenen anderen wech, dat sy trecken souden</l>
        <l id="s10:l4">tot haren lande waert.</l>
      </lg>
      <lg id="s11" type="stanza">
        <l id="s11:l1">Nu loven wij alteenen</l>
        <l id="s11:l2">dat kindeken weerdelijck,</l>
        <l id="s11:l3">dat hi ons wil verleenen</l>
        <l id="s11:l4">hier nae sijn eewich rijck.</l>
      </lg>
    </lg>
  </text>
</song>
