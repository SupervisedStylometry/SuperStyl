<?xml version='1.0' encoding='utf-8' standalone='yes'?>
<song>
  <meta>
    <id>173414</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Die werelt hielt my in haer gewout</l>
        <l id="s1:l2">mit haren stricken menichvout,</l>
        <l id="s1:l3">mijn macht had sy benomen;</l>
        <l id="s1:l4">si heeft my menich leet gedaen,</l>
        <l id="s1:l5">eer ic haer bin ontcomen.</l>
      </lg>
      <lg id="s2" type="stanza">
        <l id="s2:l1">Ic bin die werelt af gegaen,</l>
        <l id="s2:l2">haer vroechde is also schier gedaen,</l>
        <l id="s2:l3">in also corten daghen;</l>
        <l id="s2:l4">ic en wil die edel siele mijn</l>
        <l id="s2:l5">niet langer daer in wagen.</l>
      </lg>
      <lg id="s3" type="stanza">
        <l id="s3:l1">Ic sie den enghen weg bereyt,</l>
        <l id="s3:l2">die recht totter ewigher vroechden leyt,</l>
        <l id="s3:l3">natuer wilt nyet versaghen;</l>
        <l id="s3:l4">ic wil dair vromelic doer gaen</l>
        <l id="s3:l5">om Ihesus te behagen.</l>
      </lg>
      <lg id="s4" type="stanza">
        <l id="s4:l1">Ick voele in my een vonkelkijn,</l>
        <l id="s4:l2">het roert so dic dat herte mijn,</l>
        <l id="s4:l3">daer wil ick wel op waken;</l>
        <l id="s4:l4">die min vermach des altemael</l>
        <l id="s4:l5">een vuer daer af te maken.</l>
      </lg>
      <lg id="s5" type="stanza">
        <l id="s5:l1">Nu moechdi horen een groot beclach;</l>
        <l id="s5:l2">natuer si roept: o wy, o wach,</l>
        <l id="s5:l3">haer vroude moet si laten;</l>
        <l id="s5:l4">daer si haer lange in heeft verblijt,</l>
        <l id="s5:l5">dat moetse leeren haten.</l>
      </lg>
      <lg id="s6" type="stanza">
        <l id="s6:l1">Haddieu, haddieu, nature mijn,</l>
        <l id="s6:l2">mijn hert dat moet ontcommert sijn,</l>
        <l id="s6:l3">ten mach gheen claghen baten;</l>
        <l id="s6:l4">dye mijn siel alleen begeert,</l>
        <l id="s6:l5">hem wil ic nu inlaten.</l>
      </lg>
      <lg id="s7" type="stanza">
        <l id="s7:l1">Mijn vianden nemen des nauwe waer,</l>
        <l id="s7:l2">heymelick ende openbaer;</l>
        <l id="s7:l3">si legghen mi valsche laghen;</l>
        <l id="s7:l4">hier om so moet ic wacker sijn</l>
        <l id="s7:l5">bi nacht ende oec bi dagen.</l>
      </lg>
      <lg id="s8" type="stanza">
        <l id="s8:l1">Ic en wil mi daer in niet verslaen,</l>
        <l id="s8:l2">met vroechden wil ict anegaen,</l>
        <l id="s8:l3">ic selse wel verweren;</l>
        <l id="s8:l4">die minne voert so groten brant,</l>
        <l id="s8:l5">si en moghen mi niet deren.</l>
      </lg>
      <lg id="s9" type="stanza">
        <l id="s9:l1">Daer vast staet mijn betrouwen in;</l>
        <l id="s9:l2">hi sterct mi met sijn hoghe min,</l>
        <l id="s9:l3">sijn cracht doet mi verwinnen:</l>
        <l id="s9:l4">sijn gaven sijn soe menichfout,</l>
        <l id="s9:l5">geen hert en macht versinnen.</l>
      </lg>
    </lg>
  </text>
</song>
