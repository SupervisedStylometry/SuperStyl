<?xml version='1.0' encoding='utf-8' standalone='yes'?>
<song>
  <meta>
    <id>16497</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Onze vader in hemelrijk</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Hemels Vader ontfermt doch my;</l>
        <l id="s1:l2">ick ken dat ick een sondaer sy,</l>
        <l id="s1:l3">ick hebbe gedwaelt en gesneeft,</l>
        <l id="s1:l4">na uwen wille niet geleeft;</l>
        <l id="s1:l5">dies ghy my vaderlyck castijt</l>
        <l id="s1:l6">en toocht dat ghi ghenadich sijt.</l>
      </lg>
      <lg id="s2" type="stanza">
        <l id="s2:l1">Ick danck u, Vader, meenichfout,</l>
        <l id="s2:l2">dat ghi my voor u kint noch hout,</l>
        <l id="s2:l3">twelck ick mercke aen dijn castien,</l>
        <l id="s2:l4">dat al u kinders moet gheschien;</l>
        <l id="s2:l5">anders liepen sy heel verdwaelt,</l>
        <l id="s2:l6">als een die vanden wege faelt.</l>
      </lg>
      <lg id="s3" type="stanza">
        <l id="s3:l1">U castyden is mi seer goet;</l>
        <l id="s3:l2">ick wilt ontfangen met ootmoet,</l>
        <l id="s3:l3">want ghy geesselt doch alle kint</l>
        <l id="s3:l4">het welcke ghi dwalende vindt,</l>
        <l id="s3:l5">als ghijt wederom wilt ontfaen</l>
        <l id="s3:l6">en niet laten verlooren ghaen.</l>
      </lg>
      <lg id="s4" type="stanza">
        <l id="s4:l1">Alst in castien zijn schult bekendt</l>
        <l id="s4:l2">end hem wederom tot u went,</l>
        <l id="s4:l3">na uwen vaderlycken aert</l>
        <l id="s4:l4">en hout ghi hem voor gheen bastaert,</l>
        <l id="s4:l5">maer ontfangt hem voor dijn kint soet;</l>
        <l id="s4:l6">een bruylofts cleet ghi hem aendoet.</l>
      </lg>
      <lg id="s5" type="stanza">
        <l id="s5:l1">In u huys ghi hem weder leyt,</l>
        <l id="s5:l2">een maeltijt hebt ghy toe bereyt,</l>
        <l id="s5:l3">daer ghi hem door u soons weldaet</l>
        <l id="s5:l4">sijn hongerige siel versaet,</l>
        <l id="s5:l5">die, als een onbevlecket lam,</l>
        <l id="s5:l6">de doot hier voor ons sterven quam.</l>
      </lg>
      <lg id="s6" type="stanza">
        <l id="s6:l1">Eenen offer heeft hy ghedaen,</l>
        <l id="s6:l2">die eewelyck sal blyven staen,</l>
        <l id="s6:l3">op dat daer duer worde gespijst</l>
        <l id="s6:l4">die oprechte boete bewijst,</l>
        <l id="s6:l5">met wille om te doene voort</l>
        <l id="s6:l6">al dat ghebiet dijn heylich woordt.</l>
      </lg>
      <lg id="s7" type="stanza">
        <l id="s7:l1">Op dat ic so worde gesint,</l>
        <l id="s7:l2">sterct my door uwen soon bemint,</l>
        <l id="s7:l3">en geeft my, Vader, uwen geest,</l>
        <l id="s7:l4">op dat ick worde onbevreest;</l>
        <l id="s7:l5">dat hi oock spreke, duer mijn mont,</l>
        <l id="s7:l6">wat u behaecht tot alder stont.</l>
      </lg>
      <lg id="s8" type="stanza">
        <l id="s8:l1">Tot prijs ws soons gebenedijt</l>
        <l id="s8:l2">ende tot mijns naesten profijt,</l>
        <l id="s8:l3">tot beschaemtheyt, o Vader God,</l>
        <l id="s8:l4">die met u woordt bedryven spot,</l>
        <l id="s8:l5">dat hy daer duer oock si gesticht</l>
        <l id="s8:l6">die wandelt in dijn clare licht.</l>
      </lg>
      <lg id="s9" type="stanza">
        <l id="s9:l1">Vader, ghi hebt al myne schult</l>
        <l id="s9:l2">vergeven, opdat si vervult</l>
        <l id="s9:l3">dat uwen mont ghesproken heeft;</l>
        <l id="s9:l4">dies mijn herte niet meer en beeft:</l>
        <l id="s9:l5">uwen geest versekert mijn sin,</l>
        <l id="s9:l6">dat ick, Vader, u soone bin.</l>
      </lg>
      <lg id="s10" type="stanza">
        <l id="s10:l1">Acht ghi my voor u soon bequaem,</l>
        <l id="s10:l2">so ben ick oock u erfgenaem</l>
        <l id="s10:l3">duer Christum, die mi heeft ghecocht</l>
        <l id="s10:l4">end in u ghenade gebrocht,</l>
        <l id="s10:l5">duer sijn doot ende dierbaer bloet,</l>
        <l id="s10:l6">waer duer hi my troost gheeft en moet.</l>
      </lg>
      <lg id="s11" type="stanza">
        <l id="s11:l1">O goetheyt Gods ongrondelyck,</l>
        <l id="s11:l2">o liefde onvermondelyck,</l>
        <l id="s11:l3">wie sal Gods barmherticheyt</l>
        <l id="s11:l4">volprysen inder eewicheyt,</l>
        <l id="s11:l5">die hy ons wt ghenaden schenct;</l>
        <l id="s11:l6">wel hem diet wel te recht bedenct.</l>
      </lg>
    </lg>
  </text>
</song>
