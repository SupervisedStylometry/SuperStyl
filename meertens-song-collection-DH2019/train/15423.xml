<?xml version='1.0' encoding='utf-8' standalone='yes'?>
<song>
  <meta>
    <id>15423</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De oude Hillebrand</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Broeders, en weest niet verbolghen,</l>
        <l id="s1:l2">die nu gheroepen sijt</l>
        <l id="s1:l3">om Christus na te volghen;</l>
        <l id="s1:l4">verblijt u in deser tijt</l>
        <l id="s1:l5">en wilt u cruyce blijdelijck ontfaen</l>
        <l id="s1:l6">om den Heere nae te treden;</l>
        <l id="s1:l7">hy is selfs voor ghegaen.</l>
      </lg>
      <lg id="s2" type="stanza">
        <l id="s2:l1">Het is nu inden tijden,</l>
        <l id="s2:l2">die schriftuere bewijset claer,</l>
        <l id="s2:l3">wie Christum wilt belijden,</l>
        <l id="s2:l4">hem volcht een cruyce naer,</l>
        <l id="s2:l5">gelijck aen Isebrant is gheschiet:</l>
        <l id="s2:l6">hy stond vast op den Heere,</l>
        <l id="s2:l7">die weerelt en vermocht hem niet.</l>
      </lg>
      <lg id="s3" type="stanza">
        <l id="s3:l1">Isebrant mocht hy wel heeten.</l>
        <l id="s3:l2">want het was sinen rechten naem;</l>
        <l id="s3:l3">waerom, dat suldy weeten:</l>
        <l id="s3:l4">Godt den Heere was hy bequaem,</l>
        <l id="s3:l5">is cout was hy in afgoderij;</l>
        <l id="s3:l6">maer hij brande in Gods liefde;</l>
        <l id="s3:l7">die wercken ghetuychden dat vrij.</l>
      </lg>
      <lg id="s4" type="stanza">
        <l id="s4:l1">Hadde hy die weerelt ghedient,</l>
        <l id="s4:l2">soo hadde hem die weerelt gheloont;</l>
        <l id="s4:l3">hy was die armer lieden vrient,</l>
        <l id="s4:l4">dies is hy by God ghecroont;</l>
        <l id="s4:l5">hy spijsdese lichamelijck, soot behoort,</l>
        <l id="s4:l6">en trooste altoos den crancken</l>
        <l id="s4:l7">al met dat godlijck woort.</l>
      </lg>
      <lg id="s5" type="stanza">
        <l id="s5:l1">Den Paus en dede hy gheen profijt</l>
        <l id="s5:l2">met preken, dus wast hem verboden;</l>
        <l id="s5:l3">vanden schriftgeleerden wirt hij benijt,</l>
        <l id="s5:l4">sy sochten raet om hem te dooden;</l>
        <l id="s5:l5">als Paulus heeft in veel brieven geschreven</l>
        <l id="s5:l6">ende die ghemeynte haer salicheyt</l>
        <l id="s5:l7">daer door te kennen ghegheven.</l>
      </lg>
      <lg id="s6" type="stanza">
        <l id="s6:l1">Die gheschoren hebben vercreghen</l>
        <l id="s6:l2">mandamenten, voor haer ghelt,</l>
        <l id="s6:l3">wten hove van skeysers weghen,</l>
        <l id="s6:l4">en bedreven groot ghewelt;</l>
        <l id="s6:l5">sy hielen raet met grooten hoopen,</l>
        <l id="s6:l6">hoe zijt onnoosel schaepken</l>
        <l id="s6:l7">sijn vel af souden stroopen.</l>
      </lg>
      <lg id="s7" type="stanza">
        <l id="s7:l1">Den sestienden dach in Meerte</l>
        <l id="s7:l2">so wert Isebrant ghevaen;</l>
        <l id="s7:l3">na der schrift gheleerden begheerte,</l>
        <l id="s7:l4">moeste hy ten steen waert gaen,</l>
        <l id="s7:l5">waerdoor die ghemeynte seer was beruert;</l>
        <l id="s7:l6">des anderen daechs, by nachte,</l>
        <l id="s7:l7">wert hy na Vilvoorden ghevuert.</l>
      </lg>
      <lg id="s8" type="stanza">
        <l id="s8:l1">Van Antwerpen werdt noch een gebracht</l>
        <l id="s8:l2">al op dat selve casteel;</l>
        <l id="s8:l3">hy was ghevaen inder nacht,</l>
        <l id="s8:l4">het cruyce was hem oock ten deel;</l>
        <l id="s8:l5">by name soo hiet hy Christiaen.</l>
        <l id="s8:l6">Christum is hy by ghebleven,</l>
        <l id="s8:l7">inder noot niet af ghegaen.</l>
      </lg>
      <lg id="s9" type="stanza">
        <l id="s9:l1">Van Loeven quamen schriftgheleerden</l>
        <l id="s9:l2">daer dees twee ghevanghen saten,</l>
        <l id="s9:l3">en wilden wel dat si haer keerden</l>
        <l id="s9:l4">om Gods woorden af te laten;</l>
        <l id="s9:l5">maer si zijn daer vastelijck by ghebleven,</l>
        <l id="s9:l6">alsoo ghy noch sult hooren,</l>
        <l id="s9:l7">want het coste haer beyde tleven.</l>
      </lg>
      <lg id="s10" type="stanza">
        <l id="s10:l1">In Julio den seventhiensten dach</l>
        <l id="s10:l2">wert haer vonnisse af ghelesen;</l>
        <l id="s10:l3">binnen Vilvoorden, soomen sach,</l>
        <l id="s10:l4">werden si ter brande verwesen;</l>
        <l id="s10:l5">als si dit hoorden bey ghelijcke,</l>
        <l id="s10:l6">vielen si op haer knien,</l>
        <l id="s10:l7">danckten God van hemelrijcke.</l>
      </lg>
      <lg id="s11" type="stanza">
        <l id="s11:l1">Na dat si tvonnis hadden ontfaen,</l>
        <l id="s11:l2">hebben si thien daghen gheleeft;</l>
        <l id="s11:l3">wat die schriftgheleerden hebben ghedaen,</l>
        <l id="s11:l4">haer werck ghetuyghenis gheeft;</l>
        <l id="s11:l5">Isebrants hantschrift hebben si begheert;</l>
        <l id="s11:l6">dat si daer mede deden,</l>
        <l id="s11:l7">wert noch hier na vercleert.</l>
      </lg>
      <lg id="s12" type="stanza">
        <l id="s12:l1">Dus waren si te Brussel ghebracht,</l>
        <l id="s12:l2">elck op eenen waghen;</l>
        <l id="s12:l3">soo si met haer hebben gewracht,</l>
        <l id="s12:l4">mochten si wel beclaghen:</l>
        <l id="s12:l5">den onnooselen daer een vier bereyt</l>
        <l id="s12:l6">en haer, ghelijck slachschapen,</l>
        <l id="s12:l7">alle bey ter doot gheleyt.</l>
      </lg>
      <lg id="s13" type="stanza">
        <l id="s13:l1">Sy en mochten spreken niet een woort;</l>
        <l id="s13:l2">soo werden si ter doot ghestout,</l>
        <l id="s13:l3">seer deerlijck zijn si versmoort,</l>
        <l id="s13:l4">verdruct al onder thout,</l>
        <l id="s13:l5">verbrant tot polver in heelen gloet;</l>
        <l id="s13:l6">ons Heere wilt haer vergeven</l>
        <l id="s13:l7">die sulcke iustitie doet.</l>
      </lg>
      <lg id="s14" type="stanza">
        <l id="s14:l1">Wat si metten hantteecken bedreven,</l>
        <l id="s14:l2">dat moecht ghy nu verstaen:</l>
        <l id="s14:l3">daer voor hebben si gheschreven,</l>
        <l id="s14:l4">dat hijt al was of ghegaen:</l>
        <l id="s14:l5">sy beloghen hem seere, ten was soo niet;</l>
        <l id="s14:l6">hadden si dwoort willen versaken,</l>
        <l id="s14:l7">sy en waren niet gestorven, siet.</l>
      </lg>
      <lg id="s15" type="stanza">
        <l id="s15:l1">Dit hebben si doen wtlesen</l>
        <l id="s15:l2">in Hollant, in Brabant me;</l>
        <l id="s15:l3">ten wert haer niet seer gepresen</l>
        <l id="s15:l4">die sulcken werck oyt ghedee;</l>
        <l id="s15:l5">dit hadden die schriftgeleerden bevolen,</l>
        <l id="s15:l6">ghelijc si den wachters deden seggen,</l>
        <l id="s15:l7">dat Cristus was gestolen.</l>
      </lg>
      <lg id="s16" type="stanza">
        <l id="s16:l1">Int jaer van vier en dertich</l>
        <l id="s16:l2">is dit te Bruessel gheschiet;</l>
        <l id="s16:l3">bidt, voor die daer zijn cleynhertich,</l>
        <l id="s16:l4">datse God en wil verlaten niet,</l>
        <l id="s16:l5">maer zijn gratie geven telcken termijn;</l>
        <l id="s16:l6">dat si volstandich moeten blijven,</l>
        <l id="s16:l7">die noch niet ghestorven en sijn.</l>
      </lg>
    </lg>
  </text>
</song>
