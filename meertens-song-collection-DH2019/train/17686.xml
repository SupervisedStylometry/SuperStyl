<?xml version='1.0' encoding='utf-8' standalone='yes'?>
<song>
  <meta>
    <id>17686</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Mij verwondert bovenmate</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">My verwondert boven maten,</l>
        <l id="s1:l2">hoe dat enich mensch mach laten</l>
        <l id="s1:l3">versuchten waerlic ymmermeer,</l>
        <l id="s1:l4">als hi denct dat hi moet gheven</l>
        <l id="s1:l5">reden corts van al syn leven</l>
        <l id="s1:l6">den strengen rechter, ewich heer.</l>
      </lg>
      <lg id="s2" type="stanza">
        <l id="s2:l1">Och die seker waer venite,</l>
        <l id="s2:l2">end verlost van dat woert ite,</l>
        <l id="s2:l3">dat wisen sel der hellen pat,</l>
        <l id="s2:l4">als hi ons sel doen verrisen</l>
        <l id="s2:l5">end na ons verdiente wisen</l>
        <l id="s2:l6">hier neer, int dal van Iosaphat,</l>
      </lg>
      <lg id="s3" type="stanza">
        <l id="s3:l1">Die moecht vruechdelike leven;</l>
        <l id="s3:l2">mer, na dat ic vynd bescreven,</l>
        <l id="s3:l3">van ons en is des nyemant kont,</l>
        <l id="s3:l4">of hi weerdich si Gods mynne,</l>
        <l id="s3:l5">of gehaet van Gods gesinne;</l>
        <l id="s3:l6">dus moet wy vresen talre stont.</l>
      </lg>
      <lg id="s4" type="stanza">
        <l id="s4:l1">Oec ist selich den die vresen,</l>
        <l id="s4:l2">want si sullen syn genesen</l>
        <l id="s4:l3">van allen vrees seer cortelic,</l>
        <l id="s4:l4">als die Heer sel neder comen,</l>
        <l id="s4:l5">om te troesten en verdomen,</l>
        <l id="s4:l6">soet heeft verdient een yegelic.</l>
      </lg>
      <lg id="s5" type="stanza">
        <l id="s5:l1">Och die dan syn sel verloren,</l>
        <l id="s5:l2">mit wat vresen sal hi horen:</l>
        <l id="s5:l3">‘gaet wech van my, vermalediit,</l>
        <l id="s5:l4">in dat ewich vuer der hellen,</l>
        <l id="s5:l5">hem bereit mit syn gesellen,</l>
        <l id="s5:l6">die ghi ter werrelt hebt beliit.</l>
      </lg>
      <lg id="s6" type="stanza">
        <l id="s6:l1">‘Dicwil hebdi mit u ogen</l>
        <l id="s6:l2">grooten honger my sien dogen,</l>
        <l id="s6:l3">nochtans hebdi my niet gesaeft;</l>
        <l id="s6:l4">des geliic heb ic geleden</l>
        <l id="s6:l5">groten dorst mit bitterheden</l>
        <l id="s6:l6">end ghi en hebt my niet gelaeft.</l>
      </lg>
      <lg id="s7" type="stanza">
        <l id="s7:l1">‘Oec in ander veel verdrieten</l>
        <l id="s7:l2">nie mocht ic u troest genieten,</l>
        <l id="s7:l3">dus gaet van my, vermalediit,</l>
        <l id="s7:l4">in dat ewich vuer der hellen,</l>
        <l id="s7:l5">hem bereit mit syn gesellen,</l>
        <l id="s7:l6">dis ghi ter werrelt hebt beliit.’</l>
      </lg>
      <lg id="s8" type="stanza">
        <l id="s8:l1">Och hoe sel die mensch dan clagen</l>
        <l id="s8:l2">end mit groter anxte vragen:</l>
        <l id="s8:l3">‘och Heer, wanneer is dit gesciet,</l>
        <l id="s8:l4">dat ic u dus heb sien liden</l>
        <l id="s8:l5">honger, dorst tot allen tiden</l>
        <l id="s8:l6">end niet getroest in u verdriet?’</l>
      </lg>
      <lg id="s9" type="stanza">
        <l id="s9:l1">Soe, na datter steet gescreven,</l>
        <l id="s9:l2">sel God dese antwort geven:</l>
        <l id="s9:l3">‘voerwaer, voerwaer, ic segge di,</l>
        <l id="s9:l4">also lang ghiis een die mynste</l>
        <l id="s9:l5">mynre niet en deet of gonste,</l>
        <l id="s9:l6">so lang oec niet en deed ghiis my.’</l>
      </lg>
      <lg id="s10" type="stanza">
        <l id="s10:l1">Och hoe sal hi dan beclagen</l>
        <l id="s10:l2">al syn weerliken hier dagen,</l>
        <l id="s10:l3">die hi mit weelden heeft verdaen,</l>
        <l id="s10:l4">daer hi in mocht dewich leven</l>
        <l id="s10:l5">hebben lichtelic vercregen,</l>
        <l id="s10:l6">had hi die weelden wederstaen.</l>
      </lg>
      <lg id="s11" type="stanza">
        <l id="s11:l1">Oec, als hi dan siet verheven</l>
        <l id="s11:l2">al die gheen, die in haer leven</l>
        <l id="s11:l3">om Ihesus wille syn gequelt,</l>
        <l id="s11:l4">sel hi seggen syn gesellen,</l>
        <l id="s11:l5">die mit hem dan gaen ter hellen:</l>
        <l id="s11:l6">‘o siet, hoe syn dees nu getelt!</l>
      </lg>
      <lg id="s12" type="stanza">
        <l id="s12:l1">‘Dyt syn si, die wy belachten,</l>
        <l id="s12:l2">sot waer si, in ons gedachten;</l>
        <l id="s12:l3">aensiet, hoe dat nu is mutiert:</l>
        <l id="s12:l4">kynder Gods syn si gerekent,</l>
        <l id="s12:l5">in des levens boec getekent</l>
        <l id="s12:l6">end mitten heiligen gheert.</l>
      </lg>
      <lg id="s13" type="stanza">
        <l id="s13:l1">‘Wy, onsinnich menschen, waenden,</l>
        <l id="s13:l2">als wy op haer leven raemden,</l>
        <l id="s13:l3">dat al haer leven was verwoet,</l>
        <l id="s13:l4">want si van haer guet den armen</l>
        <l id="s13:l5">vrylic deylden sonder karmen</l>
        <l id="s13:l6">en leden selver dicwiil noet.</l>
      </lg>
      <lg id="s14" type="stanza">
        <l id="s14:l1">‘Nu, och lacy end och armen!</l>
        <l id="s14:l2">God en wil ons niet ontfermen,</l>
        <l id="s14:l3">want wy des niet wolden doen;</l>
        <l id="s14:l4">niet of weinich wy hem gaven,</l>
        <l id="s14:l5">nochtan had wy grote haven:</l>
        <l id="s14:l6">dus is die hel nu onse loen.</l>
      </lg>
      <lg id="s15" type="stanza">
        <l id="s15:l1">‘Och nu syn wy al verloren</l>
        <l id="s15:l2">ende dese syn vercoren,</l>
        <l id="s15:l3">die wy haer leven waenden quaet;</l>
        <l id="s15:l4">och dat wy ye syn geboren;</l>
        <l id="s15:l5">nummermeer sal ons God horen,</l>
        <l id="s15:l6">wat wy veel bidden tis te laet!</l>
      </lg>
      <lg id="s16" type="stanza">
        <l id="s16:l1">‘Wat baet doen ons nu dees drie:</l>
        <l id="s16:l2">scat, solaes end hoverdie</l>
        <l id="s16:l3">mit ander werrelts ydelheit?</l>
        <l id="s16:l4">Och hoe wel soudt ons nu comen</l>
        <l id="s16:l5">had wi daer voer aengenomen</l>
        <l id="s16:l6">druc, armoet mit oetmoedicheit!</l>
      </lg>
      <lg id="s17" type="stanza">
        <l id="s17:l1">O vermalediit moet wesen</l>
        <l id="s17:l2">al die my hebt aen gepresen</l>
        <l id="s17:l3">der werrelts vroechd, haer scat, haer guet;</l>
        <l id="s17:l4">lacy, dat heeft my bedrogen</l>
        <l id="s17:l5">ende iammerlic getogen</l>
        <l id="s17:l6">vant ewich leven totter doet.</l>
      </lg>
      <lg id="s18" type="stanza">
        <l id="s18:l1">O vermaledide dagen,</l>
        <l id="s18:l2">daer in worden nu gedragen</l>
        <l id="s18:l3">solaes des werrelts ymmermeer;</l>
        <l id="s18:l4">twaer my beter ongeboren,</l>
        <l id="s18:l5">dan ic dus moet syn verloren,</l>
        <l id="s18:l6">ter hellen ewich bernen seer!</l>
      </lg>
      <lg id="s19" type="stanza">
        <l id="s19:l1">Ay nu sie ic, dat die armen,</l>
        <l id="s19:l2">dien ic dicwil hoerde karmen,</l>
        <l id="s19:l3">mi souden trowelic bistaen;</l>
        <l id="s19:l4">mer, ter werrelt, ic, och armen,</l>
        <l id="s19:l5">haer en woud ic niet ontfarmen,</l>
        <l id="s19:l6">dus laet si my nu oec begaen.</l>
      </lg>
      <lg id="s20" type="stanza">
        <l id="s20:l1">O ghi, die myns raets wilt plegen,</l>
        <l id="s20:l2">wilt die vrees doch in u wegen,</l>
        <l id="s20:l3">gedenct den armen in haer noet;</l>
        <l id="s20:l4">comt hem vrilic nu te baten,</l>
        <l id="s20:l5">nymmermeer sal u God laten</l>
        <l id="s20:l6">vant ewich leven gaen ter doet.</l>
      </lg>
    </lg>
  </text>
</song>
