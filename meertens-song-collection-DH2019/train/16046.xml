<?xml version='1.0' encoding='utf-8' standalone='yes'?>
<song>
  <meta>
    <id>16046</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Een nieuwe liet, vaet dit bediet,</l>
        <l id="s1:l2">tAntwerpen geschiet al inden jare</l>
        <l id="s1:l3">van tsestich, siet, en verwondert u niet;</l>
        <l id="s1:l4">een broeder met vliet,</l>
        <l id="s1:l5">met grooter schare</l>
        <l id="s1:l6">van diefleyers, hoort, ghebracht al voort</l>
        <l id="s1:l7">van de Steenpoort</l>
        <l id="s1:l8">inde vierschare.</l>
      </lg>
      <lg id="s2" type="stanza">
        <l id="s2:l1">Willem hiet hy; och hy was so bly,</l>
        <l id="s2:l2">een cleermaker vry binnen stede.</l>
        <l id="s2:l3">Als hy nu by de heeren, tfy,</l>
        <l id="s2:l4">quam ende sy</l>
        <l id="s2:l5">hem vraechden mede</l>
        <l id="s2:l6">oft hy was herdoopt: ‘ons dit ontknoopt,</l>
        <l id="s2:l7">waer ghy op hoopt?’</l>
        <l id="s2:l8">Die scout dede die rede.</l>
      </lg>
      <lg id="s3" type="stanza">
        <l id="s3:l1">Hy sprack tot haer: ‘waerom vraecht ghy maer</l>
        <l id="s3:l2">na mynen doop claer ende niet na mijn leven,</l>
        <l id="s3:l3">op dat elck voorwaer en ghy allegaer</l>
        <l id="s3:l4">een oordeel daer</l>
        <l id="s3:l5">nae mochte gheven?</l>
        <l id="s3:l6">Want ic ben een roof, vraecht nae mijn geloof,</l>
        <l id="s3:l7">op dat dees werlt doof</l>
        <l id="s3:l8">daer na doe sonder sneven.’</l>
      </lg>
      <lg id="s4" type="stanza">
        <l id="s4:l1">Die scout, sonder deer, die vraechde seer</l>
        <l id="s4:l2">oft hy herdoopt weer, als hy eens had beleden.</l>
        <l id="s4:l3">- ‘Wat is u begeer? Ghy begeert niet meer</l>
        <l id="s4:l4">dan een woort, o Heer,</l>
        <l id="s4:l5">om my te vertreden.’</l>
        <l id="s4:l6">Hy sprac als een goet knecht: ‘oordeelt toch recht</l>
        <l id="s4:l7">en overlecht.’</l>
        <l id="s4:l8">Aldus gingen zijn reden.</l>
      </lg>
      <lg id="s5" type="stanza">
        <l id="s5:l1">De schout int gemeen, hert als een steen,</l>
        <l id="s5:l2">was niet te vreen, vraecht wederom met lagen.</l>
        <l id="s5:l3">Willem sprac: ‘hoort reen; ghy hebt voorheen</l>
        <l id="s5:l4">my gevraecht alleen;</l>
        <l id="s5:l5">mach ick oock u niet vragen?’</l>
        <l id="s5:l6">De schout sprac: ‘ontbeyt; geeft eerst bescheyt</l>
        <l id="s5:l7">al van u feyt,</l>
        <l id="s5:l8">als dan sal ickt ghewagen.’</l>
      </lg>
      <lg id="s6" type="stanza">
        <l id="s6:l1">‘Ick wilde wel’, sprack Willem snel,</l>
        <l id="s6:l2">met goed opstel, ‘dat ghy eens dachte</l>
        <l id="s6:l3">op den dach seer fel, die branden sel</l>
        <l id="s6:l4">gelijck een oven rebel;</l>
        <l id="s6:l5">u toch daer voor wilt wachten,</l>
        <l id="s6:l6">als de godloose snoo verbranden sal als stroo,</l>
        <l id="s6:l7">al doet hijt noo;</l>
        <l id="s6:l8">dus wilt daer toch op achten.’</l>
      </lg>
      <lg id="s7" type="stanza">
        <l id="s7:l1">Willem sprac sonder vaer: ‘in Marco claer,</l>
        <l id="s7:l2">in zijn sesthiende, daer moecht ghijt lesen:</l>
        <l id="s7:l3">al wie ghelooft voorwaer en wort ghedoopt eenpaar</l>
        <l id="s7:l4">die sal hier naer</l>
        <l id="s7:l5">salich wesen.’</l>
        <l id="s7:l6">- ‘Men vraecht, hoordt mijn,’ sprack die schout seer fijn</l>
        <l id="s7:l7">op dat termijn,</l>
        <l id="s7:l8">‘u niet na desen.’</l>
      </lg>
      <lg id="s8" type="stanza">
        <l id="s8:l1">Willem sprack voort aen als hy had gedaen:</l>
        <l id="s8:l2">‘de kinder onbequaem en connen niet ghelooven;’</l>
        <l id="s8:l3">noch sprack hy saen, oock onbelaen:</l>
        <l id="s8:l4">‘wilt dit verstaen,</l>
        <l id="s8:l5">nochtans voor de dooven</l>
        <l id="s8:l6">op mijn gheloove reyn, verstaet dit pleyn,</l>
        <l id="s8:l7">ben ick gedoopt alleyn;</l>
        <l id="s8:l8">hierom ben ick verschoven.’</l>
      </lg>
      <lg id="s9" type="stanza">
        <l id="s9:l1">De heeren onvroet al metter spoet</l>
        <l id="s9:l2">maecten hen op de voet en ghingen binnen vlieden.</l>
        <l id="s9:l3">Met goeden moet sprack hy seer soet:</l>
        <l id="s9:l4">‘ghy borgers doet boet.’</l>
        <l id="s9:l5">De schout ginckt hem verbieden.</l>
        <l id="s9:l6">Willem sprack: ‘heer schout, my laet spreken onverstout;</l>
        <l id="s9:l7">niet lange, ick hout,</l>
        <l id="s9:l8">sal moegen spreecken van u lieden.’</l>
      </lg>
      <lg id="s10" type="stanza">
        <l id="s10:l1">Terstont, verstaet, die heeren quaet</l>
        <l id="s10:l2">met haren raet quamen, wilt hooren.</l>
        <l id="s10:l3">Willem sprac: ‘vaet, mijn heren, het doet u baet;</l>
        <l id="s10:l4">en wijst niet na tplaccaet</l>
        <l id="s10:l5">wilt ghy niet zijn verloren,</l>
        <l id="s10:l6">denct doch op den dach die niemant voorby mach,</l>
        <l id="s10:l7">als ghy sult roepen: ach,</l>
        <l id="s10:l8">oft ghy moet zijn herboren.’</l>
      </lg>
      <lg id="s11" type="stanza">
        <l id="s11:l1">Sy hebben terstont, al gelijc int ront,</l>
        <l id="s11:l2">hem met eenen mont verwesen.</l>
        <l id="s11:l3">O Heer, doet cont haeren quaden vont,</l>
        <l id="s11:l4">dat sy werden gesont</l>
        <l id="s11:l5">en die Scriftuer lesen;</l>
        <l id="s11:l6">maect dat haer hert, hard als een bert,</l>
        <l id="s11:l7">toch soeter wert;</l>
        <l id="s11:l8">dat bid ick u mit desen.</l>
      </lg>
      <lg id="s12" type="stanza">
        <l id="s12:l1">Smorgens, vroech tijt, op de marct wijt,</l>
        <l id="s12:l2">met cleyn jolijt, sy hem brachten;</l>
        <l id="s12:l3">aen den staeck sonder strijdt, worgen met nijt,</l>
        <l id="s12:l4">sonder langer respijt,</l>
        <l id="s12:l5">gingen sy hem versmachten.</l>
        <l id="s12:l6">Och Godt, o Heer, siet doch eens neer</l>
        <l id="s12:l7">nae u leden teer,</l>
        <l id="s12:l8">want sy haer seer verachten.</l>
      </lg>
      <lg id="s13" type="stanza">
        <l id="s13:l1">Prince ient, mijn liedt bekent</l>
        <l id="s13:l2">is nu ten ent ghesongen;</l>
        <l id="s13:l3">ick wasser present en hem ontrent,</l>
        <l id="s13:l4">als hy was ghesent</l>
        <l id="s13:l5">voor den ouden ende jongen,</l>
        <l id="s13:l6">daer hy beleet, zijn gheloof gereet</l>
        <l id="s13:l7">voor d'overheet.</l>
        <l id="s13:l8">God moeten loven alle tongen.</l>
      </lg>
    </lg>
  </text>
</song>
