<?xml version='1.0' encoding='utf-8' standalone='yes'?>
<song>
  <meta>
    <id>189085</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>De lustelijke mei is nu in de tijd</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Gods salichmakende ghenade groot</l>
        <l id="s1:l2">De liefde Christi overvloedich</l>
        <l id="s1:l3">Mitsgaders de vertroostinge minioot</l>
        <l id="s1:l4">Des heylichs gheests voorspoedich</l>
        <l id="s1:l5">In Christo o Iesu reyn//zy u lieden gemeyn,</l>
        <l id="s1:l6">Broeders en Susters eendrachtich,</l>
        <l id="s1:l7">S'vaders gheheylichede waerachtich.</l>
      </lg>
      <lg id="s2" type="stanza">
        <l id="s2:l1">Hertgrondighe broeders en susters net</l>
        <l id="s2:l2">Laet u wandelinghe nu wesen,</l>
        <l id="s2:l3">Na t'Euvangelio Christo onbesmet,</l>
        <l id="s2:l4">So uwen roep betaemt in desen,</l>
        <l id="s2:l5">Want Christus minnaer goet//met sijn precieuse bloet</l>
        <l id="s2:l6">Heeft ons door sgeests vereente</l>
        <l id="s2:l7">Ghewijt tot een heyligd' ghemeente</l>
      </lg>
      <lg id="s3" type="stanza">
        <l id="s3:l1">Want also is Gods wil end raet,</l>
        <l id="s3:l2">Ghelijck hy heylich is t'allen stonden</l>
        <l id="s3:l3">Dat wy oock heylich in alle onse daet</l>
        <l id="s3:l4">Voor hem sullen werden bevonden,</l>
        <l id="s3:l5">So hy selve belijdt//zijt heylich t'aller tijt,</l>
        <l id="s3:l6">Want ick ben heylich beseven,</l>
        <l id="s3:l7">Dus volcht hem, wegh, waerheyt en leven.</l>
      </lg>
      <lg id="s4" type="stanza">
        <l id="s4:l1">Volcht nu in heylicheyt den vrede naer,</l>
        <l id="s4:l2">Met een jeur sonder verflouwen</l>
        <l id="s4:l3">Sonder welcke heylicheyt ghesticht claer,</l>
        <l id="s4:l4">Niemant God eeuwich sal aenschouwen,</l>
        <l id="s4:l5">dus also de Schrift verhaelt//wien dees heylicheyt faelt</l>
        <l id="s4:l6">Is wijt van Christo verscheyden</l>
        <l id="s4:l7">Elck sie wel toe van duyster verleyden.</l>
      </lg>
      <lg id="s5" type="stanza">
        <l id="s5:l1">Die meynt dat hy ghemeynschap heeft met God,</l>
        <l id="s5:l2">Ende wandelt in duysternisse,</l>
        <l id="s5:l3">die liecht doende met des waerheyt ghebodt,</l>
        <l id="s5:l4">So Ioannes segt by expresse,</l>
        <l id="s5:l5">Aldus begeeren wy//Christum te blijven by,</l>
        <l id="s5:l6">So hy wandelde voor elcx ooghen,</l>
        <l id="s5:l7">Moeten wy oock te doene pooghen.</l>
      </lg>
      <lg id="s6" type="stanza">
        <l id="s6:l1">Niet sondicht hy, die blijft in God gheprent</l>
        <l id="s6:l2">Maer die sondige boosheyt bedrijven,</l>
        <l id="s6:l3">die hebben God noyt ghesien noch ghekent,</l>
        <l id="s6:l4">Maer het zijn al fugitijven</l>
        <l id="s6:l5">Want die niet blijven recht//in den wijnstoc gehecht</l>
        <l id="s6:l6">Comen na Gods behaghen,</l>
        <l id="s6:l7">Gheen goede vruchten draghen.</l>
      </lg>
      <lg id="s7" type="stanza">
        <l id="s7:l1">Mijn kinderens seyt Ioannes ghewis</l>
        <l id="s7:l2">En laet u van niemant bedrijghen,</l>
        <l id="s7:l3">Wie gherechticheyt doet, gherechtich is,</l>
        <l id="s7:l4">Maer wie sonde doet met dit lieghen,</l>
        <l id="s7:l5">die is uyt s'duyvels sin//want hy van den begin</l>
        <l id="s7:l6">Sondicht als leughenare,</l>
        <l id="s7:l7">dus goet end quaet, slaet niet te gare,</l>
      </lg>
      <lg id="s8" type="stanza">
        <l id="s8:l1">Geen van Adams aengheboren oncruyt,</l>
        <l id="s8:l2">En laet u vrieden in u rusten,</l>
        <l id="s8:l3">Treckt heel d'onreynen rock der sonden uyt,</l>
        <l id="s8:l4">doot svleeschs begheerte met sijn lusten,</l>
        <l id="s8:l5">Ende van nu voortaen//houdt Christum Iesum</l>
        <l id="s8:l6">Als oock der wedergheboorte,</l>
        <l id="s8:l7">Gaet dus henen door de enghe poorte.</l>
      </lg>
      <lg id="s9" type="stanza">
        <l id="s9:l1">Princelijcke leden Christi vermaert,</l>
        <l id="s9:l2">Treckt u bruydegom te ghemoete,</l>
        <l id="s9:l3">Neemt oyt cruys last, want so Christus verclaert,</l>
        <l id="s9:l4">Sijn last is licht end sijn jock soete,</l>
        <l id="s9:l5">dus als verstorven graen//in den geest opgestaen</l>
        <l id="s9:l6">Verblijt wilt gaen ter offerhande</l>
        <l id="s9:l7">O slachtschaepkens en vreest geen schande.</l>
      </lg>
    </lg>
  </text>
</song>
