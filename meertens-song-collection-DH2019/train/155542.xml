<?xml version='1.0' encoding='utf-8' standalone='yes'?>
<song>
  <meta>
    <id>155542</id>
    <date>
      <year-start>1624</year-start>
      <year-end>1624</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Ik had een gestadig minnetje</melody>
  <author>Jacob Claesz</author></meta>
  <text>
    <lg type="song">
      <lg id="s1" type="stanza">
        <l id="s1:l1">DIe hier wil staende blijven</l>
        <l id="s1:l2">En vord'ren meer en meer,</l>
        <l id="s1:l3">Moet hem niet laten drijven</l>
        <l id="s1:l4">Van Menschen heen en weer,</l>
        <l id="s1:l5">Maer sonder ommekeer,</l>
        <l id="s1:l6">Met alle sijn ghedachten</l>
        <l id="s1:l7">Alleene sien en achten,</l>
        <l id="s1:l8">T'exempel van sijn Heer.</l>
      </lg>
      <lg id="s2" type="stanza">
        <l id="s2:l1">Siet ghy de menschen dolen</l>
        <l id="s2:l2">Verlichtse soo ghy kont,</l>
        <l id="s2:l3">Oft laetse Godt bevolen,</l>
        <l id="s2:l4">Oordeeltse niet terstont</l>
        <l id="s2:l5">Want Godt kent haren gront:</l>
        <l id="s2:l6">Wien oordeelt ghy soo seere,</l>
        <l id="s2:l7">Hy staet oft valt sijn Heere</l>
        <l id="s2:l8">Die hem oock maeckt ghesont.</l>
      </lg>
      <lg id="s3" type="stanza">
        <l id="s3:l1">Wacht u te onderwinden</l>
        <l id="s3:l2">Yemants verborghentheyt,</l>
        <l id="s3:l3">Godt sal namaels wel vinden,</l>
        <l id="s3:l4">Hierom den tijdt verbeyt</l>
        <l id="s3:l5">Te cleyn is u wijsheyt,</l>
        <l id="s3:l6">Om vonnissen te gheven,</l>
        <l id="s3:l7">Soeckt ghy slechs te beleven</l>
        <l id="s3:l8">T'gheen u is op gheleyt.</l>
      </lg>
      <lg id="s4" type="stanza">
        <l id="s4:l1">Hoort ghy yemants ghebreken</l>
        <l id="s4:l2">Ghelooft niet sulcken praet,</l>
        <l id="s4:l3">Maer wilt hem selfs aenspreken</l>
        <l id="s4:l4">De sake onderstaet,</l>
        <l id="s4:l5">Misschien ist niet so quaet,</l>
        <l id="s4:l6">Hy sal u contenteren,</l>
        <l id="s4:l7">Oft hy sal hem bekeren</l>
        <l id="s4:l8">Soo hy is in mis daet.</l>
      </lg>
      <lg id="s5" type="stanza">
        <l id="s5:l1">Met vriendelicke reden</l>
        <l id="s5:l2">Sulcke te nemen waer,</l>
        <l id="s5:l3">En voor Godt in ghebeden,</l>
        <l id="s5:l4">Oock te ghedencken haer</l>
        <l id="s5:l5">Dat is Godts wille, maer,</l>
        <l id="s5:l6">Te schenden yemants fame,</l>
        <l id="s5:l7">Is Godt niet aenghename</l>
        <l id="s5:l8">En t'heeft een groot ghevaer.</l>
      </lg>
      <lg id="s6" type="stanza">
        <l id="s6:l1">T'sijn somtijdts sulcke dinghen</l>
        <l id="s6:l2">Waer van gheen Wet en is,</l>
        <l id="s6:l3">Daer op een Wet te bringhen,</l>
        <l id="s6:l4">Tis al te onghewis</l>
        <l id="s6:l5">De grootste duysternis,</l>
        <l id="s6:l6">Is meest by sulcke lieden</l>
        <l id="s6:l7">Die veel willen ghebieden,</l>
        <l id="s6:l8">En loopen selve mis.</l>
      </lg>
      <lg id="s7" type="stanza">
        <l id="s7:l1">Die de werelt versaken</l>
        <l id="s7:l2">Worden terstont benijdt,</l>
        <l id="s7:l3">S'en connent soo niet maken,</l>
        <l id="s7:l4">Oft sy worden altijdt</l>
        <l id="s7:l5">Der menschen gunste quijt,</l>
        <l id="s7:l6">En lichtelick belooghen,</l>
        <l id="s7:l7">Want van de schalcke ooghen</l>
        <l id="s7:l8">Was Christus noyt bevrijt.</l>
      </lg>
      <lg id="s8" type="stanza">
        <l id="s8:l1">En ofmen schoon vernomen</l>
        <l id="s8:l2">Eenighe feylen heeft,</l>
        <l id="s8:l3">Wie isser soo volcomen,</l>
        <l id="s8:l4">Die nimmermeer en sneeft</l>
        <l id="s8:l5">Och die ootmoedich leeft,</l>
        <l id="s8:l6">Met een gheduerich mercken,</l>
        <l id="s8:l7">Al op sijn eyghen wercken</l>
        <l id="s8:l8">Niet licht een oordeel heeft.</l>
      </lg>
      <lg id="s9" type="stanza">
        <l id="s9:l1">Na dat de liefd' is vyerich</l>
        <l id="s9:l2">Oock de oordeelen gaen,</l>
        <l id="s9:l3">De liefd' is goedertierich,</l>
        <l id="s9:l4">En vremt van arghewaen</l>
        <l id="s9:l5">Och neemt de liefde aen,</l>
        <l id="s9:l6">Die sal u onderwijsen,</l>
        <l id="s9:l7">Het goede sal sy prijsen</l>
        <l id="s9:l8">En t'quade laten staen.</l>
      </lg>
      <lg id="s10" type="stanza">
        <l id="s10:l1">Het quade te verbreyden</l>
        <l id="s10:l2">Dat comt uyt onverstant,</l>
        <l id="s10:l3">Het doet de herten scheyden,</l>
        <l id="s10:l4">En t'breeckt der liefden bant</l>
        <l id="s10:l5">En het en sticht niemant,</l>
        <l id="s10:l6">Maer t'doet goe vrienden twisten,</l>
        <l id="s10:l7">Het sijn des duyvels listen</l>
        <l id="s10:l8">Die stoockt al sulcken brant.</l>
      </lg>
      <lg id="s11" type="stanza">
        <l id="s11:l1">Niet om t'ghebreck ghenesen</l>
        <l id="s11:l2">En brenght hijt aen den dach,</l>
        <l id="s11:l3">Maer om dat hy door desen,</l>
        <l id="s11:l4">De liefde breken mach:</l>
        <l id="s11:l5">Want hy hem menghen plach,</l>
        <l id="s11:l6">Onder Godts kinders teere,</l>
        <l id="s11:l7">Als hy die voor den Heere</l>
        <l id="s11:l8">Te samen comen sach.</l>
      </lg>
      <lg id="s12" type="stanza">
        <l id="s12:l1">Des werelts grove sonden</l>
        <l id="s12:l2">Laet hy wel ongheroert,</l>
        <l id="s12:l3">Haer schalcke boose vonden,</l>
        <l id="s12:l4">Werden gheacht voor boert</l>
        <l id="s12:l5">Maer die een leven voert,</l>
        <l id="s12:l6">Na Godts bevel ghegheven,</l>
        <l id="s12:l7">Teghen t'ghemeyne leven</l>
        <l id="s12:l8">Daer wort haest op gheloert.</l>
      </lg>
      <lg id="s13" type="stanza">
        <l id="s13:l1">Soud' men aen nemen t'claghen</l>
        <l id="s13:l2">Datmen hoort altemet,</l>
        <l id="s13:l3">Het soud' ons doen vertraghen,</l>
        <l id="s13:l4">In ons Christlick opset</l>
        <l id="s13:l5">Want hy wort licht besmet,</l>
        <l id="s13:l6">Die gheerne soeckt te spreken</l>
        <l id="s13:l7">Van sijns naesten ghebreken,</l>
        <l id="s13:l8">En blijft selfs ongheret.</l>
      </lg>
      <lg id="s14" type="stanza">
        <l id="s14:l1">Dus laet u niet beweghen</l>
        <l id="s14:l2">Op dat in sulcken graet,</l>
        <l id="s14:l3">Ons heyl niet sy gheleghen,</l>
        <l id="s14:l4">Aen yemants doen of laet</l>
        <l id="s14:l5">Aen yemants liefd' of haet,</l>
        <l id="s14:l6">Maer Christus onsen Heere,</l>
        <l id="s14:l7">Sijn leven en sijn leere</l>
        <l id="s14:l8">Ons tot een voorbeelt staet.</l>
      </lg>
    </lg>
  </text>
</song>
