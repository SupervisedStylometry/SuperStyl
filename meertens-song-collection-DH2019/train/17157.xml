<?xml version='1.0' encoding='utf-8' standalone='yes'?>
<song>
  <meta>
    <id>17157</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>O zalig heilig Bethlehem</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ierusalem, ghy schoone stat,</l>
        <l id="s1:l2">hoe staet ghy, bruyt, in mijn behaghen;</l>
        <l id="s1:l3">mijn ooghen maect ghy dick soo nat,</l>
        <l id="s1:l4">mijn herte doet ghy naer u iaeghen.</l>
      </lg>
      <lg id="s2" type="stanza">
        <l id="s2:l1">Want boven alle schoonheyt schoon</l>
        <l id="s2:l2">zijt ghy van buyten en van binnen,</l>
        <l id="s2:l3">soo dat tot uwen lof idoon</l>
        <l id="s2:l4">noch menschen zijn noch Seraphinnen.</l>
      </lg>
      <lg id="s3" type="stanza">
        <l id="s3:l1">O gulde son, o silver maen,</l>
        <l id="s3:l2">o sterr'kens blinckend' als robijnen,</l>
        <l id="s3:l3">maer die daer binnen eens mocht gaen,</l>
        <l id="s3:l4">duyst sonnen soud' hy vinden schijnen.</l>
      </lg>
      <lg id="s4" type="stanza">
        <l id="s4:l1">Schoon vader-lant, schoon vader-lant,</l>
        <l id="s4:l2">Godts aller triumphantsten throone,</l>
        <l id="s4:l3">in u is rijckdom abondant,</l>
        <l id="s4:l4">o salich, die u krijcht ten loone.</l>
      </lg>
      <lg id="s5" type="stanza">
        <l id="s5:l1">U mueren zijn van goude fijn,</l>
        <l id="s5:l2">bestroeyt met peerlen zijn u straten,</l>
        <l id="s5:l3">in u en is gheen sonne schijn,</l>
        <l id="s5:l4">want ghy schijnt selver boven maten.</l>
      </lg>
      <lg id="s6" type="stanza">
        <l id="s6:l1">Hoe schoon blinct daer den diamant,</l>
        <l id="s6:l2">hoe soetkens lacchen de saphieren,</l>
        <l id="s6:l3">oock den karbonckel triumphant</l>
        <l id="s6:l4">gheeft licht in duysentich manieren.</l>
      </lg>
      <lg id="s7" type="stanza">
        <l id="s7:l1">Tapijtsery en isser niet,</l>
        <l id="s7:l2">dit zijn Hierusalems tapijten;</l>
        <l id="s7:l3">de motten doens gheen verdriet,</l>
        <l id="s7:l4">den tijdt en kanse oock niet slijten.</l>
      </lg>
      <lg id="s8" type="stanza">
        <l id="s8:l1">Och schoon Sion, mijn liefste lief,</l>
        <l id="s8:l2">ghy hebt berooft alle mijn sinnen;</l>
        <l id="s8:l3">maer desen roof doet my gherief,</l>
        <l id="s8:l4">nu sal ick u alleen beminnen.</l>
      </lg>
      <lg id="s9" type="stanza">
        <l id="s9:l1">Dus roept mijn ziel: ‘o Heer, wanneer,</l>
        <l id="s9:l2">o wanneer sal ick van hier scheyden?</l>
        <l id="s9:l3">Naer u soo haeck ick even seer,</l>
        <l id="s9:l4">al wilt het vleesch my neer-waerts leyden.</l>
      </lg>
      <lg id="s10" type="stanza">
        <l id="s10:l1">‘Ick ben hier in het tranen dal,</l>
        <l id="s10:l2">den hooghen Thabor is daer boven;</l>
        <l id="s10:l3">och laet my met u vrienden al</l>
        <l id="s10:l4">u majesteyt eens salich loven.’</l>
      </lg>
    </lg>
  </text>
</song>
