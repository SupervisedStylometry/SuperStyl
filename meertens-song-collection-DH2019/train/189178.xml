<?xml version='1.0' encoding='utf-8' standalone='yes'?>
<song>
  <meta>
    <id>189178</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Geef mij te drinken naar mijn dorst</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Ghemeente Gods ghy heylighe stadt,</l>
        <l id="s1:l2">Hebt vrede binnen uwe mueren,</l>
        <l id="s1:l3">Die heylighe schrift die leert ons, dat</l>
        <l id="s1:l4">Wy moeten eendrachtich t'samen dueren,</l>
        <l id="s1:l5">Als huysghenooten Godes puere,</l>
        <l id="s1:l6">Moeten wy Borghers wesen eens,</l>
        <l id="s1:l7">Op dat wy staende zijn t'allen uren,</l>
        <l id="s1:l8">In dese stadt moet niet zijn onreens</l>
      </lg>
      <lg id="s2" type="stanza">
        <l id="s2:l1">Laet ons eenich sijn in den gheest,</l>
        <l id="s2:l2">Int gheloove en liefde mede,</l>
        <l id="s2:l3">Op dat wy in des Heeren feest,</l>
        <l id="s2:l4">Hier boven in des Hemels stede,</l>
        <l id="s2:l5">Reynhertich als een stadt vol vrede,</l>
        <l id="s2:l6">Eendrachtich by den anderen zijn,</l>
        <l id="s2:l7">Want wy als Christelijcke leden,</l>
        <l id="s2:l8">Al tot den vrede gheroepen zijn.</l>
      </lg>
      <lg id="s3" type="stanza">
        <l id="s3:l1">Ierusalem is so veel gheseyt,</l>
        <l id="s3:l2">Als een ghesichte vol van vrede,</l>
        <l id="s3:l3">Tis de ghemeynte Gods by gheleyt,</l>
        <l id="s3:l4">Sy is Ierusalem vol goeder seden,</l>
        <l id="s3:l5">Daer mach gheen twistmaker in treden,</l>
        <l id="s3:l6">Want God een God des vredes is,</l>
        <l id="s3:l7">Christus een Vorst vol vrede mede,</l>
        <l id="s3:l8">Hy leert ons den vreed' tis ghewis,</l>
      </lg>
      <lg id="s4" type="stanza">
        <l id="s4:l1">Ierusalem die schoone stadt,</l>
        <l id="s4:l2">Is van den Hemel afghecomen,</l>
        <l id="s4:l3">So zijn de Christenen verstaet wel dat,</l>
        <l id="s4:l4">Wt God ghebooren, daeromme</l>
        <l id="s4:l5">En moeten oock met alle vroomen,</l>
        <l id="s4:l6">Vreemdelinghen op aerden zijn,</l>
        <l id="s4:l7">Sy waren gheern dochters en soonen,</l>
        <l id="s4:l8">Hierom moet sy in vrede zijn,</l>
      </lg>
      <lg id="s5" type="stanza">
        <l id="s5:l1">De ghemeente Gods moet zijn bereyt,</l>
        <l id="s5:l2">Ghelijck een Bruyt haer man ghepresen,</l>
        <l id="s5:l3">Vol vreuchden Gods meenigherley,</l>
        <l id="s5:l4">Die van den H. geest ghelaeft moet wesen,</l>
        <l id="s5:l5">Hier is verhoolentheyt so wy lesen,</l>
        <l id="s5:l6">Als Paulus tot den Ephesen schrijft,</l>
        <l id="s5:l7">Christus is t'hooft en wy de leden,</l>
        <l id="s5:l8">Daerom hy ons tot den vrede drijft,</l>
      </lg>
      <lg id="s6" type="stanza">
        <l id="s6:l1">Sy is het vleesch van sijnen vleesch,</l>
        <l id="s6:l2">Ia t'ghebeente van sijn ghebeente,</l>
        <l id="s6:l3">Sy verheucht haer oock in den gheest,</l>
        <l id="s6:l4">En sy is dat edel ghesteente,</l>
        <l id="s6:l5">Ierusalem o Gods Ghemeente,</l>
        <l id="s6:l6">Vrede moet binnen u meuren zijn,</l>
        <l id="s6:l7">Ghelijck de mieren of verachte ente</l>
        <l id="s6:l8">Wilt so sorchvuldich in den vrede zijn.</l>
      </lg>
      <lg id="s7" type="stanza">
        <l id="s7:l1">Gods heerlijckheyt is in dees stadt,</l>
        <l id="s7:l2">Sy en hoeft Son noch Manen schijne,</l>
        <l id="s7:l3">Hoe lieffelijck en schoon is dat,</l>
        <l id="s7:l4">Haer licht is als eel Christalijne,</l>
        <l id="s7:l5">De Heyd'nen wandelen oock daer inne,</l>
        <l id="s7:l6">Al die daer salich worden hoort,</l>
        <l id="s7:l7">Die trecken dees stadts poorten binne,</l>
        <l id="s7:l8">En comen uyt ghenaden voort.</l>
      </lg>
      <lg id="s8" type="stanza">
        <l id="s8:l1">Ierusalem is wel ghemuert,</l>
        <l id="s8:l2">T'ghebousel is eel Iaspis reene,</l>
        <l id="s8:l3">Den grontsteen die daer eeuwich duert,</l>
        <l id="s8:l4">dat is Iesum Christum alleene,</l>
        <l id="s8:l5">Laet ons hier op timm'ren ghemeene,</l>
        <l id="s8:l6">Want hy den hoecksteen vercooren is,</l>
        <l id="s8:l7">Hy is t'fondament en anders gheene,</l>
        <l id="s8:l8">die daer op bout die staet ghewis.</l>
      </lg>
      <lg id="s9" type="stanza">
        <l id="s9:l1">Dees stadt is verciert en ghewrocht,</l>
        <l id="s9:l2">Van seer veel eedele ghesteente,</l>
        <l id="s9:l3">Hierom den vreed' moet zijn ghesocht,</l>
        <l id="s9:l4">Want sy beteekent ons Gods ghemeente,</l>
        <l id="s9:l5">Sy is been van sijn ghebeente,</l>
        <l id="s9:l6">En is seer costelijck ghebout,</l>
        <l id="s9:l7">Sy schickt haer altijt na de vercleente,</l>
        <l id="s9:l8">Salich is hy die den vrede houdt,</l>
      </lg>
      <lg id="s10" type="stanza">
        <l id="s10:l1">Noch moet dees stadt wel sijn verciert,</l>
        <l id="s10:l2">Met heerlijcke Dienaers verheven,</l>
        <l id="s10:l3">Die van den Heere zijn ghestiert,</l>
        <l id="s10:l4">Op dat sy de vreede beleven,</l>
        <l id="s10:l5">De hooghe gaven sijn ghegheven,</l>
        <l id="s10:l6">En zijn om de stadt ghelijck een muer,</l>
        <l id="s10:l7">Op dat haer vyant wort verdreven,</l>
        <l id="s10:l8">En vanghen de cleyn voskens stuer,</l>
      </lg>
      <lg id="s11" type="stanza">
        <l id="s11:l1">Dees stadt heeft twaelf poorten schoon</l>
        <l id="s11:l2">Van reyne peerlen ten aenschouwe,</l>
        <l id="s11:l3">Die hier in treckt die crijcht te loon,</l>
        <l id="s11:l4">Een croone al van sijnen gouwe,</l>
        <l id="s11:l5">Maer men moet eerst met druck en rouwe,</l>
        <l id="s11:l6">Beweenen al sijn sonden groot,</l>
        <l id="s11:l7">Soecken den vrede, leeren die houwe,</l>
        <l id="s11:l8">In dese stadt is leet noch doot.</l>
      </lg>
      <lg id="s12" type="stanza">
        <l id="s12:l1">Dees stadt is den goude ghelijck,</l>
        <l id="s12:l2">daer wort gheen tempel in bevonden,</l>
        <l id="s12:l3">De hoochste God in hemelrijck</l>
        <l id="s12:l4">Is haren tempel tot allen stonden,</l>
        <l id="s12:l5">En sal nemmermeer gaen te gronden,</l>
        <l id="s12:l6">Maer sal eeuwich in vrede staen,</l>
        <l id="s12:l7">So moet Gods ghemeente hier int ronde,</l>
        <l id="s12:l8">in vreede zijn of sy sal vergaen.</l>
      </lg>
      <lg id="s13" type="stanza">
        <l id="s13:l1">Ghy borghers tot Ierusalem,</l>
        <l id="s13:l2">Set doch wachters op dijne mueren,</l>
        <l id="s13:l3">Voort t'allen tijt u herders stem,</l>
        <l id="s13:l4">Staet op u wacht tot allen uren,</l>
        <l id="s13:l5">En laet u Schaepkens niet vervueren,</l>
        <l id="s13:l6">De knechten tot Geraectwistich zijn</l>
        <l id="s13:l7">teghen Isaacx knechten tot allen uren,</l>
        <l id="s13:l8">Hierom mijdt allen valschen schijn.</l>
      </lg>
      <lg id="s14" type="stanza">
        <l id="s14:l1">O Heer sendt ons uwen vrede goet,</l>
        <l id="s14:l2">En wilt alle twist van ons weeren,</l>
        <l id="s14:l3">Gheeft haer verslaghen hert en ghemoet,</l>
        <l id="s14:l4">Die daer doch schult hebben o Heere,</l>
        <l id="s14:l5">Op dat sy tot u haer bekeeren,</l>
        <l id="s14:l6">En van haer sonde boete doen,</l>
        <l id="s14:l7">Het onrecht mijden dat niet en leeren,</l>
        <l id="s14:l8">Dat is den rechtne offer soen,</l>
      </lg>
      <lg id="s15" type="stanza">
        <l id="s15:l1">Ghy hooghe Prince Vorst en Heer,</l>
        <l id="s15:l2">Wilt u schaepkens in vreede leyden,</l>
        <l id="s15:l3">Op dat die daer swack zijn en teer,</l>
        <l id="s15:l4">Niet en comen in vuyle weyden,</l>
        <l id="s15:l5">O Heere wilt ons doch gheleyden,</l>
        <l id="s15:l6">Beschenckt ons met u Heylghen Gheest,</l>
        <l id="s15:l7">O Heer osn herte wilt bereyden,</l>
        <l id="s15:l8">Al tot den breed' en der liefden keest,</l>
      </lg>
    </lg>
  </text>
</song>
