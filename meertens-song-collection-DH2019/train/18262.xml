<?xml version='1.0' encoding='utf-8' standalone='yes'?>
<song>
  <meta>
    <id>18262</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Rijke God wie zal ik klagen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Rijck God, wie sal ic claghen</l>
        <l id="s1:l2">mynen druck en myn verdriet,</l>
        <l id="s1:l3">hier en is niemant ten daghen</l>
        <l id="s1:l4">die my oock bystant biet;</l>
        <l id="s1:l5">dies lijdt mijn herte rouwe</l>
        <l id="s1:l6">en daer toe groote pijn;</l>
        <l id="s1:l7">lief, de ick u ontrouwe,</l>
        <l id="s1:l8">soe waren die schulden mijn.</l>
      </lg>
      <lg id="s2" type="stanza">
        <l id="s2:l1">Eens siaers stondick int herte</l>
        <l id="s2:l2">van een reyn vrouwelijck graen;</l>
        <l id="s2:l3">nu lyde ick pijne ende smerte</l>
        <l id="s2:l4">om dat ick ben wt ghedaen;</l>
        <l id="s2:l5">van row mijn ooghen leken</l>
        <l id="s2:l6">en lyden groot verdriet;</l>
        <l id="s2:l7">ick sie ick ben versteken,</l>
        <l id="s2:l8">ken weet die cause niet.</l>
      </lg>
      <lg id="s3" type="stanza">
        <l id="s3:l1">In trouwen, lief, wilt hooren</l>
        <l id="s3:l2">altoos na vrienden raet,</l>
        <l id="s3:l3">ick en bender niet toe gheboren</l>
        <l id="s3:l4">om te comen in sulcken staet;</l>
        <l id="s3:l5">mijn goeyken is te cleene</l>
        <l id="s3:l6">nae duwe, reyn maechdelijn fijn,</l>
        <l id="s3:l7">dus leet mijn herteken in weene</l>
        <l id="s3:l8">om dat ic, om tgoet, ballinc moet zijn.</l>
      </lg>
      <lg id="s4" type="stanza">
        <l id="s4:l1">Och goet, ghy doet my quelen</l>
        <l id="s4:l2">en lyden groote pijn,</l>
        <l id="s4:l3">ick ben nu een te vele</l>
        <l id="s4:l4">daer ick willecome plach te zijn;</l>
        <l id="s4:l5">dus gae ik achter lande</l>
        <l id="s4:l6">als een man desperaet;</l>
        <l id="s4:l7">lief, dit dunct my wesen schande,</l>
        <l id="s4:l8">dat dat goet voor liefde gaet.</l>
      </lg>
      <lg id="s5" type="stanza">
        <l id="s5:l1">Wat dinghe heb ick bedreven</l>
        <l id="s5:l2">teghen u, reyn maechdeken soet,</l>
        <l id="s5:l3">dat ghy my wilt begheven</l>
        <l id="s5:l4">en worpen onder de voet?</l>
        <l id="s5:l5">Dies moet my therte trueren</l>
        <l id="s5:l6">ende lyden pijne groot;</l>
        <l id="s5:l7">sou dit noch langher dueren,</l>
        <l id="s5:l8">ic waer veel liever doot.</l>
      </lg>
      <lg id="s6" type="stanza">
        <l id="s6:l1">Al ben ick dus bedroghen</l>
        <l id="s6:l2">met u, reyn maechdelijck saet,</l>
        <l id="s6:l3">en valschelijc beloghen,</l>
        <l id="s6:l4">het compt by uwer daet;</l>
        <l id="s6:l5">sprack ick te naer u eere,</l>
        <l id="s6:l6">segt my, maechdeken coen,</l>
        <l id="s6:l7">anders dan duecht ende eere,</l>
        <l id="s6:l8">als ghy moecht u selven doen?</l>
      </lg>
      <lg id="s7" type="stanza">
        <l id="s7:l1">Ten had my niet ghespeten</l>
        <l id="s7:l2">al tleet dat ghy my doet,</l>
        <l id="s7:l3">hadt ghy my niet verweten</l>
        <l id="s7:l4">dat ick was te cleyn van goet;</l>
        <l id="s7:l5">daer om dat ic sal mincken,</l>
        <l id="s7:l6">schoon lief, die trouwe van dijn;</l>
        <l id="s7:l7">ick salder noch langhe om dincken,</l>
        <l id="s7:l8">alst u vergheten sal zijn.</l>
      </lg>
      <lg id="s8" type="stanza">
        <l id="s8:l1">Oorlof, reyn creatuere,</l>
        <l id="s8:l2">die eens was die liefste mijn,</l>
        <l id="s8:l3">meyndy dat ick sal trueren,</l>
        <l id="s8:l4">alst moet ghescheyden zijn?</l>
        <l id="s8:l5">Neen ick, ghy bloem verheven,</l>
        <l id="s8:l6">van u neem ick den keer;</l>
        <l id="s8:l7">al hebdy my begheven,</l>
        <l id="s8:l8">schoon lief, men vinter meer.</l>
      </lg>
    </lg>
  </text>
</song>
