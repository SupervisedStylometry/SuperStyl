<?xml version='1.0' encoding='utf-8' standalone='yes'?>
<song>
  <meta>
    <id>17823</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Och lieve Heer ik heb geladen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Och lieve Here, ic heb gheladen</l>
        <l id="s1:l2">mijn sondich schip mit volre last;</l>
        <l id="s1:l3">ic moet doch reisen op u ghenaden</l>
        <l id="s1:l4">ende varen wech alst u ghepast.</l>
        <l id="s1:l5">Mijn schip is lec, cranc is mijn mast</l>
        <l id="s1:l6">ende mijn ghewant te gader al,</l>
        <l id="s1:l7">ende ooc heb ic die conde niet vast,</l>
        <l id="s1:l8">ic en weet niet waer ic hene sal.</l>
      </lg>
      <lg id="s2" type="stanza">
        <l id="s2:l1">Nochtan so moet ic immer voort,</l>
        <l id="s2:l2">als ghijt lieve Here ghebiet,</l>
        <l id="s2:l3">want voor waer ic heb ghehoort,</l>
        <l id="s2:l4">dat ic dat mach laten niet.</l>
        <l id="s2:l5">Ic en weet niet wat mi is gheschiet;</l>
        <l id="s2:l6">die vaert maect mi mijn hert so swaer,</l>
        <l id="s2:l7">het is mi last ende groot verdriet,</l>
        <l id="s2:l8">dat ic moet voort, ic en weet niet waer.</l>
      </lg>
      <lg id="s3" type="stanza">
        <l id="s3:l1">Leider dus bin ic seer begaen.</l>
        <l id="s3:l2">dat ic van hene trecken moet;</l>
        <l id="s3:l3">die reise moet immer sijn ghedaen,</l>
        <l id="s3:l4">vaer ic behouden, dat is mi goet.</l>
        <l id="s3:l5">Here, door u waerde heilighe bloet</l>
        <l id="s3:l6">wilt mi beschermen van verdriet,</l>
        <l id="s3:l7">dat ic mach varen in u behoet:</l>
        <l id="s3:l8">waer ic sal havenen, en weet ic niet.</l>
      </lg>
      <lg id="s4" type="stanza">
        <l id="s4:l1">Adieu, adieu, nu wil ic tseil,</l>
        <l id="s4:l2">ic en weet ander gheen niemaren;</l>
        <l id="s4:l3">God gheef mi gheluc ende heil,</l>
        <l id="s4:l4">dat ic behouden doch mach varen.</l>
        <l id="s4:l5">O lieve Here, wilt mi bewaren,</l>
        <l id="s4:l6">weest mijn leitsman in mijnre vaert,</l>
        <l id="s4:l7">dat ic mach seilen sonder sparen</l>
        <l id="s4:l8">den wech ten ewighen leven waert.</l>
      </lg>
    </lg>
  </text>
</song>
