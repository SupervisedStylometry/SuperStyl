<?xml version='1.0' encoding='utf-8' standalone='yes'?>
<song>
  <meta>
    <id>15898</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De leliÃ«n en rozen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Die valc is neder comen</l>
        <l id="s1:l2">al wt dat hooge lant;</l>
        <l id="s1:l3">hi vlooch dat hof al omme</l>
        <l id="s1:l4">tot eender duyven tam;</l>
        <l id="s1:l5">die edel menscheyt hi aen haer nam;</l>
        <l id="s1:l6">doer der propheten woerden</l>
        <l id="s1:l7">maect hi ons dat bekant.</l>
      </lg>
      <lg id="s2" type="stanza">
        <l id="s2:l1">Hy vlooch in desen woude</l>
        <l id="s2:l2">wel drie en dertich iaer,</l>
        <l id="s2:l3">ende al om onse sonden</l>
        <l id="s2:l4">soe leedt hi pine swaer,</l>
        <l id="s2:l5">ende was ter doot toe gehoorsaem,</l>
        <l id="s2:l6">so dat hi van groter minnen</l>
        <l id="s2:l7">des cruycen boom op clam.</l>
      </lg>
      <lg id="s3" type="stanza">
        <l id="s3:l1">Aent cruce, droevich van sinnen,</l>
        <l id="s3:l2">so hinck die ionghelinc,</l>
        <l id="s3:l3">bernende vol van minnen</l>
        <l id="s3:l4">want hi den doot ontfinck;</l>
        <l id="s3:l5">maer wie met sonden is bevaen,</l>
        <l id="s3:l6">hi en derf hem niet versaghen;</l>
        <l id="s3:l7">het is al voer hem voldaen.</l>
      </lg>
      <lg id="s4" type="stanza">
        <l id="s4:l1">Laet ons hem alle loven,</l>
        <l id="s4:l2">die ons dus heeft verlost,</l>
        <l id="s4:l3">den heere van hier boven,</l>
        <l id="s4:l4">het heeft hem sijn bloet ghecost;</l>
        <l id="s4:l5">laet ons hem dienen trouwelijc,</l>
        <l id="s4:l6">so moghen wij bi hem comen</l>
        <l id="s4:l7">al in dat eewich rijck.</l>
      </lg>
      <lg id="s5" type="stanza">
        <l id="s5:l1">Wie Iesus minne wil dragen,</l>
        <l id="s5:l2">moet scouwen der werelt iolijt,</l>
        <l id="s5:l3">ende dienen hem sonder traghen,</l>
        <l id="s5:l4">die wile dat hi heeft tijt,</l>
        <l id="s5:l5">ende houden sijn herte van sonden claer;</l>
        <l id="s5:l6">so moechdy hier na comen</l>
        <l id="s5:l7">al inder enghelen scaer.</l>
      </lg>
      <lg id="s6" type="stanza">
        <l id="s6:l1">O siele heft op u ooghen,</l>
        <l id="s6:l2">aensiet ws vaders hof,</l>
        <l id="s6:l3">ende wilt u daer toe pooghen,</l>
        <l id="s6:l4">ende scheyt der werelt of;</l>
        <l id="s6:l5">want so ons die scrifture bediet:</l>
        <l id="s6:l6">die vruecht die daer wesen sal</l>
        <l id="s6:l7">en mach men begripen niet.</l>
      </lg>
    </lg>
  </text>
</song>
