<?xml version='1.0' encoding='utf-8' standalone='yes'?>
<song>
  <meta>
    <id>189057</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>De meise jeugd</melody>
  <author>Anonymous</author></meta>
  <text>
    <lg type="song">
      <lg id="s1" type="stanza">
        <l id="s1:l1">Niemant wel can</l>
        <l id="s1:l2">Dienen twee contrarie Heeren,</l>
        <l id="s1:l3">Deen hanghen an,</l>
        <l id="s1:l4">Sal hy d'ander abandoneeren,</l>
        <l id="s1:l5">Hier uyt so moghen wy nu leeren,</l>
        <l id="s1:l6">Dat men God en mammon nacht oft dach</l>
        <l id="s1:l7">Met goet verdrach, niet dienen mach,</l>
        <l id="s1:l8">Want so alle tijt discorderen.</l>
      </lg>
      <lg id="s2" type="stanza">
        <l id="s2:l1">Sathan seer boos</l>
        <l id="s2:l2">Is een vader der leughenaren,</l>
        <l id="s2:l3">Maer God aldus</l>
        <l id="s2:l4">Haer leugenachtighe sondaren,</l>
        <l id="s2:l5">Aldus blijcket int openbaren</l>
        <l id="s2:l6">Dat Mammon meest is des werelts vrient,</l>
        <l id="s2:l7">Maer die men dient//wijs gheingient,</l>
        <l id="s2:l8">Diens loon salmen namaels vergaren.</l>
      </lg>
      <lg id="s3" type="stanza">
        <l id="s3:l1">Elck mach toesien</l>
        <l id="s3:l2">Wien hy om dienen begint moeyen,</l>
        <l id="s3:l3">Gods geest sal vlien</l>
        <l id="s3:l4">Die geveynst en leugens op groeyen,</l>
        <l id="s3:l5">Dat God niet plant, moetmen uytroeyen,</l>
        <l id="s3:l6">Want so swart wit, niet en zijn ghemeyn,</l>
        <l id="s3:l7">Wt een fonteyn//can gheen onreyn</l>
        <l id="s3:l8">Dats bitter en soet, water vloeyen.</l>
      </lg>
      <lg id="s4" type="stanza">
        <l id="s4:l1">Niet baet het doch</l>
        <l id="s4:l2">Na Christo draghen Christen name,</l>
        <l id="s4:l3">Mammons bedroch</l>
        <l id="s4:l4">Moetmen schouwen, na den betame,</l>
        <l id="s4:l5">En volgen Christum, thooft bequame.</l>
        <l id="s4:l6">Sonder liegen met neerstich arbeyt,</l>
        <l id="s4:l7">Want so Schrift seyt//leughen waerheyt,</l>
        <l id="s4:l8">Hebben gheen ghemeynschap te same.</l>
      </lg>
      <lg id="s5" type="stanza">
        <l id="s5:l1">Dus al die fijn</l>
        <l id="s5:l2">Willen Gods kinderen waerachtich,</l>
        <l id="s5:l3">In gheen termijn</l>
        <l id="s5:l4">Behoorden tsijne leughenachtich</l>
        <l id="s5:l5">Want leughenaers altijts tweedrachtich</l>
        <l id="s5:l6">Zijn uyt den duyvel ghegenereert,</l>
        <l id="s5:l7">Dit al noteert//en u bekeert</l>
        <l id="s5:l8">Tot God uyt uwer zielen crachtich.</l>
      </lg>
      <lg id="s6" type="stanza">
        <l id="s6:l1">De werelt vry</l>
        <l id="s6:l2">Ist (soo't schijnt) leugen te spreken,</l>
        <l id="s6:l3">Maer vrienden ghy</l>
        <l id="s6:l4">En sult also niet zijn gheleken,</l>
        <l id="s6:l5">Want God sal, leughenaers versteken</l>
        <l id="s6:l6">Ende scherp wreken, haer lieder bedrijf,</l>
        <l id="s6:l7">Dus man oft wijf//op ziel en lijf,</l>
        <l id="s6:l8">Schout leughenaers valsche ghebreken.</l>
      </lg>
      <lg id="s7" type="stanza">
        <l id="s7:l1">God is partie</l>
        <l id="s7:l2">Van alle die leughenen vermonden,</l>
        <l id="s7:l3">Wel hen lien die</l>
        <l id="s7:l4">Mijden leughenachtighe gronden,</l>
        <l id="s7:l5">Wan lippen leughenachtich vonden,</l>
        <l id="s7:l6">Zijn den Heere een afgrijsen groot,</l>
        <l id="s7:l7">De schrift seyt bloot//weerdich de doot</l>
        <l id="s7:l8">Sijn leughenaers t'eeuwighen stonden.</l>
      </lg>
      <lg id="s8" type="stanza">
        <l id="s8:l1">V niet bedriecht</l>
        <l id="s8:l2">Die dobbel herttich God wil paeyen,</l>
        <l id="s8:l3">Een mont die liecht</l>
        <l id="s8:l4">Vercrijcht de doot sonder dilaeyen,</l>
        <l id="s8:l5">Men mach de waerheyt niet verdraeyen,</l>
        <l id="s8:l6">Sonder lieghen, men die volghen moet,</l>
        <l id="s8:l7">Siet wat ghy doet t'zy quaet of goet,</l>
        <l id="s8:l8">Wat de mensche saeyt, sal hy maeyen.</l>
      </lg>
      <lg id="s9" type="stanza">
        <l id="s9:l1">Wie saeyt' opt vleesch</l>
        <l id="s9:l2">Die sal maeyen des vleeschs bederven,</l>
        <l id="s9:l3">Maer na Gods eesch:</l>
        <l id="s9:l4">Die op den gheest saeyt, sal verwerven,</l>
        <l id="s9:l5">Van den gheeste des levens erven,</l>
        <l id="s9:l6">Hier uyt mach blijcken, wat men begint,</l>
        <l id="s9:l7">Wie leughens mint//vleeschelijck ghesint,</l>
        <l id="s9:l8">De eewighe doot moet hy sterven.</l>
      </lg>
      <lg id="s10" type="stanza">
        <l id="s10:l1">Schouwen gheheel,</l>
        <l id="s10:l2">Moet de leughene elck persone,</l>
        <l id="s10:l3">Want part noch deel</l>
        <l id="s10:l4">Heeft de duysterheyt met t'licht schoone,</l>
        <l id="s10:l5">Hier by vrienden Christi ydoone,</l>
        <l id="s10:l6">Waer ghy vint leughenaers wanckelbaer,</l>
        <l id="s10:l7">Gaet uyt van haer//dat ghy hier naer,</l>
        <l id="s10:l8">Haer plaghen swaer, niet crijcht te loone.</l>
      </lg>
      <lg id="s11" type="stanza">
        <l id="s11:l1">Na schrifts bediet,</l>
        <l id="s11:l2">Vliet al die leughenen beminnen,</l>
        <l id="s11:l3">Ende gaet niet</l>
        <l id="s11:l4">In den raet der Godloose sinnen,</l>
        <l id="s11:l5">Schout sondaers wech, wat sy beginnen,</l>
        <l id="s11:l6">End op spotters stoel niet en sit,</l>
        <l id="s11:l7">T'bruylofts cleet wit//gheensins besmit,</l>
        <l id="s11:l8">Op dat ghy Gods rijcke meucht winnen.</l>
      </lg>
      <lg id="s12" type="stanza">
        <l id="s12:l1">Die dit ghestelt</l>
        <l id="s12:l2">Heeft voor waerschouwen int ghemeene,</l>
        <l id="s12:l3">Bidt dat elck velt</l>
        <l id="s12:l4">De leughen groot ende cleene,</l>
        <l id="s12:l5">En volghe de waerheyt alleene,</l>
        <l id="s12:l6">Twelck Christus is, so Schrift openbaert,</l>
        <l id="s12:l7">Wie onvervaert//waerheyt verclaert,</l>
        <l id="s12:l8">Comt by Christum int leven reene.</l>
      </lg>
    </lg>
  </text>
</song>
