<?xml version='1.0' encoding='utf-8' standalone='yes'?>
<song>
  <meta>
    <id>17543</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een Venus' diertje heb ik uitverkoren</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Met Venus voncxkens ben ic ontsteken,</l>
        <l id="s1:l2">schoon lief, wilt stelpen myn verdriet;</l>
        <l id="s1:l3">van grooten rauwe myn oocxkens leken,</l>
        <l id="s1:l4">wilt my toch helpen, en laetes niet.</l>
        <l id="s1:l5">Al waer myn droufheit en veel leet gheschiet,</l>
        <l id="s1:l6">al waer ic totter doot ghewont,</l>
        <l id="s1:l7">mochtic u, schoon lief, noch eens spreken,</l>
        <l id="s1:l8">in corten stonden waere ic ghesont.</l>
      </lg>
      <lg id="s2" type="stanza">
        <l id="s2:l1">Mochte ic noch eens commen ter spraecke</l>
        <l id="s2:l2">die myn jonck herte nu in dolen jaeght,</l>
        <l id="s2:l3">twaere my een blytsap voor alle zaecken;</l>
        <l id="s2:l4">ic zoude u zegghen, wel schoone maecht,</l>
        <l id="s2:l5">hoe ghy myn herte jonck zeer hebt duercnaecht</l>
        <l id="s2:l6">met uwer liefden en anders gheen;</l>
        <l id="s2:l7">u gracelic wesen welck druc doet slaepen,</l>
        <l id="s2:l8">heeft my ghebracht in dit gheween.</l>
      </lg>
      <lg id="s3" type="stanza">
        <l id="s3:l1">Wie zoude u wesen connen verconden?</l>
        <l id="s3:l2">U aensicht blinct als der zonnen schyn,</l>
        <l id="s3:l3">u caexkens bluesen en doocxkens brun bevonden,</l>
        <l id="s3:l4">dyn asem es zoeter als huenich wyn.</l>
        <l id="s3:l5">Alle myn sinnekens in doolen zyn</l>
        <l id="s3:l6">als ic dincke om u schoonheit clair;</l>
        <l id="s3:l7">vrau Venus schichten therte van my duerwonden,</l>
        <l id="s3:l8">en ghy, schoon lief, en achtes niet een hair.</l>
      </lg>
      <lg id="s4" type="stanza">
        <l id="s4:l1">Wat batet my u schoone verboghen?</l>
        <l id="s4:l2">wat baet, schoon lief, dat ghy my greit?</l>
        <l id="s4:l3">als my de smaeke heel es ontvloghen,</l>
        <l id="s4:l4">wat baet my spyse vooren gheleyt?</l>
        <l id="s4:l5">Als u persoon, schoon lief, my wordt ontseyt,</l>
        <l id="s4:l6">wat mach my baeten u wesen fier?</l>
        <l id="s4:l7">Voor dat anschouwen van myn ooghen</l>
        <l id="s4:l8">pryse ic tgebruuck om tblusschen tminnen vier.</l>
      </lg>
      <lg id="s5" type="stanza">
        <l id="s5:l1">Mocht my tgebruucken daer eens ghebueren</l>
        <l id="s5:l2">van uwer schoonheyt, wel liefste zoet,</l>
        <l id="s5:l3">al moeste ic van stonden an de doot besueren,</l>
        <l id="s5:l4">alzo Leander dede in swaeters vloet,</l>
        <l id="s5:l5">of daelen met Orpheus int thelsch ghebroet,</l>
        <l id="s5:l6">ic soude u haelen, och liefste gent,</l>
        <l id="s5:l7">waert ooc by force, ic zoudt clouck avonturen;</l>
        <l id="s5:l8">want liefde en vlucht voor gheen torment.</l>
      </lg>
      <lg id="s6" type="stanza">
        <l id="s6:l1">Ic gheere, liefste, in liefden te ghebruucken</l>
        <l id="s6:l2">voor eenich ghenouchte of spel,</l>
        <l id="s6:l3">uwen mont te cussen ende voorts tontluucken</l>
        <l id="s6:l4">u aermkens blanck, naer natueren bevel.</l>
        <l id="s6:l5">Gheen goet en beghere ic ter werelt el</l>
        <l id="s6:l6">dan u, soete lief, om myn ghenouchte;</l>
        <l id="s6:l7">mochte ic ten laetsten in u aermkens duucken,</l>
        <l id="s6:l8">ic hadde goedts ende ghelts ghenouch.</l>
      </lg>
      <lg id="s7" type="stanza">
        <l id="s7:l1">Daer lief by liefve tsamen verblyden,</l>
        <l id="s7:l2">daer es vulmaecte blytscap en vruecht,</l>
        <l id="s7:l3">daer zyn vergheten stondt ende tyden,</l>
        <l id="s7:l4">daer woordt ghesonghen vander menschen juecht.</l>
        <l id="s7:l5">Vercoelt in my, by uwer duecht,</l>
        <l id="s7:l6">dat liefde vierich ontsteken doet.</l>
        <l id="s7:l7">Myn vruecht, myn hopen en es niet dan lyden</l>
        <l id="s7:l8">sonder troost van u, lief, therte breken moet.</l>
      </lg>
      <lg id="s8" type="stanza">
        <l id="s8:l1">Al waere ic rauwich in sdoots ghebaeken,</l>
        <l id="s8:l2">ghy muecht my wecken met een schoon woort;</l>
        <l id="s8:l3">oock muecht ghy blusschen myn vierich blaeken,</l>
        <l id="s8:l4">maer ic vinde noch gheen confoort.</l>
        <l id="s8:l5">Zyt ghy, zoet lief, up my verstoort,</l>
        <l id="s8:l6">zegghet my, ic bidts u, zaen;</l>
        <l id="s8:l7">ic wil so gherne pays met u maken,</l>
        <l id="s8:l8">en tes my leet hebbe ic u yet mesdaen.</l>
      </lg>
      <lg id="s9" type="stanza">
        <l id="s9:l1">Dus alder liefste boet myn begheeren</l>
        <l id="s9:l2">en gheeft my troost met Jupiter mynjoot,</l>
        <l id="s9:l3">die Diane minde zonder afkeeren,</l>
        <l id="s9:l4">of als Lancelot zal ic sterfven de doot.</l>
        <l id="s9:l5">Myn jonghe herte is vul rauwen groot,</l>
        <l id="s9:l6">ontrust ben ic nacht ende dach;</l>
        <l id="s9:l7">vleesch ende bloet, lief, zo doet ghy my verteeren,</l>
        <l id="s9:l8">onzaeligher heure dat ic u noint en zach.</l>
      </lg>
      <lg id="s10" type="stanza">
        <l id="s10:l1">Dus moet ic blyfven met Joseph ghevanghen</l>
        <l id="s10:l2">al inde kercker der droefheyt quaet;</l>
        <l id="s10:l3">zal ic als Hester noch moeten hanghen</l>
        <l id="s10:l4">met Mardacheus by Amonts raet?</l>
        <l id="s10:l5">Veel valsche tonghen, my wel verstaet,</l>
        <l id="s10:l6">zyn cause van dat ic derfven dyn;</l>
        <l id="s10:l7">ic moet wanhoopen duer groot verlanghen;</l>
        <l id="s10:l8">alst Godt belieft, tzal eens anders zyn.</l>
      </lg>
      <lg id="s11" type="stanza">
        <l id="s11:l1">Oorlof, princesse, schoone Oryande,</l>
        <l id="s11:l2">naer wien myns herten bloet verlanct;</l>
        <l id="s11:l3">ic hoope ic jaeghe in Venus warande:</l>
        <l id="s11:l4">wat baetet my dat ic jaeghe en niet en vanc?</l>
        <l id="s11:l5">Den schicht van minnen myn leven cranct:</l>
        <l id="s11:l6">noynt man en leet meerder verdriet.</l>
        <l id="s11:l7">Oorlof, o liefste, ic trecke uyten lande,</l>
        <l id="s11:l8">en nempt in dancke myn oorlof liet.</l>
      </lg>
    </lg>
  </text>
</song>
