<?xml version='1.0' encoding='utf-8' standalone='yes'?>
<song>
  <meta>
    <id>17813</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Och hoe lustelic is ons die coele mei ghedaen</l>
        <l id="s1:l2">ende sprutet uut mit bloemkens menigherleie;</l>
        <l id="s1:l3">so wie mit druc ende liden is bevaen,</l>
        <l id="s1:l4">in Jesus wonden sal hi hem vermeien.</l>
      </lg>
      <lg id="s2" type="stanza">
        <l id="s2:l1">Nu sijn die telgheren wide uutghespreit</l>
        <l id="s2:l2">ende bloeijen schoon ghelijc den roden rosen;</l>
        <l id="s2:l3">so wie sijne sonden te rechte beschreien wil,</l>
        <l id="s2:l4">onder desen boom so sal hi hem verposen.</l>
      </lg>
      <lg id="s3" type="stanza">
        <l id="s3:l1">Die mei is ons al bi den wech gheset</l>
        <l id="s3:l2">op enen berch ende die is also hoghe,</l>
        <l id="s3:l3">op dat een ieghelic sonder let</l>
        <l id="s3:l4">die rosenmei vrilic aenschouwen moghe.</l>
      </lg>
      <lg id="s4" type="stanza">
        <l id="s4:l1">Hoe recht op ghewasaen so is die edele mei,</l>
        <l id="s4:l2">gheplantet in also diepen dale;</l>
        <l id="s4:l3">dat is Maria, die maghet rein;</l>
        <l id="s4:l4">van minnen so starf die fine nachtegale.</l>
      </lg>
      <lg id="s5" type="stanza">
        <l id="s5:l1">O edel nachtegale, die alreschoonste boom</l>
        <l id="s5:l2">die hadde sine blade so wide doe ontloken,</l>
        <l id="s5:l3">hi sanc so lude die seven noten hooch,</l>
        <l id="s5:l4">so dat sijn edele hertken is ghebroken.</l>
      </lg>
      <lg id="s6" type="stanza">
        <l id="s6:l1">Nu is die nachtegale fier ghebleven doot</l>
        <l id="s6:l2">al omme die minne van eenre schoonre joncfrouwen;</l>
        <l id="s6:l3">hi is ghecomen al uut sijns vaders schoot,</l>
        <l id="s6:l4">waer sach ieman ghelijcheit deser trouwen?</l>
      </lg>
      <lg id="s7" type="stanza">
        <l id="s7:l1">So wie sine sinne noch onghestadich sijn</l>
        <l id="s7:l2">ende uutghedeelt tot eerdeschen creaturen,</l>
        <l id="s7:l3">die merke wel aen den nachtegale fijn,</l>
        <l id="s7:l4">hoe hi den doot omme onsen willen wonde besuren.</l>
      </lg>
      <lg id="s8" type="stanza">
        <l id="s8:l1">Hoe minnelic is ons des crucen boom ontdaen,</l>
        <l id="s8:l2">het spruten gheluwe bloemkens aender heyden;</l>
        <l id="s8:l3">so wie met druc, met liden is bevaen,</l>
        <l id="s8:l4">in Ihesus wonden sal hi hem vermeyden.</l>
      </lg>
      <lg id="s9" type="stanza">
        <l id="s9:l1">Die mey die is al biden wech geset</l>
        <l id="s9:l2">op eenen berch en die staet also hoghe,</l>
        <l id="s9:l3">om dat een yegelic soude sonder let</l>
        <l id="s9:l4">ten soeten crucen mey aenscouwen mogen.</l>
      </lg>
      <lg id="s10" type="stanza">
        <l id="s10:l1">Nu staen des meyen tacken wtgespreyt</l>
        <l id="s10:l2">ende bloeyen schoon gelijc die rode rosen;</l>
        <l id="s10:l3">so wie zijn sonden, zijn gebreken hier bescreit,</l>
        <l id="s10:l4">onder desen boom sal hi hem verposen.</l>
      </lg>
      <lg id="s11" type="stanza">
        <l id="s11:l1">Recht op gewassen is den edelen greyn</l>
        <l id="s11:l2">ende is geplant in also diepen dale;</l>
        <l id="s11:l3">dats in Mariam, die suver maget reyn;</l>
        <l id="s11:l4">van minnen so sterf die fiere nachtigale.</l>
      </lg>
      <lg id="s12" type="stanza">
        <l id="s12:l1">Die fiere nachtegale des crucen boom op clam,</l>
        <l id="s12:l2">hi heeft sijn vederkens so wide ontploken,</l>
        <l id="s12:l3">hi sanc so luyde die .VII. noten hooch,</l>
        <l id="s12:l4">so dat sijn edel hertken is gebroken.</l>
      </lg>
      <lg id="s13" type="stanza">
        <l id="s13:l1">Nu is de fiere nachtigael bleven doot</l>
        <l id="s13:l2">om minnen van eender suverder ioncfrouwen;</l>
        <l id="s13:l3">hi quam so hoge al wt sijns vaders schoot;</l>
        <l id="s13:l4">wie hoorde ye gelike deser trouwen?</l>
      </lg>
      <lg id="s14" type="stanza">
        <l id="s14:l1">So wie zijn sinnen noch ongestadich zijn</l>
        <l id="s14:l2">ende cleven noch op aertsche creatueren,</l>
        <l id="s14:l3">die mercke aen desen nachtigale fijn,</l>
        <l id="s14:l4">hoe hi den doot om onsen wil woude besuren.</l>
      </lg>
    </lg>
  </text>
</song>
