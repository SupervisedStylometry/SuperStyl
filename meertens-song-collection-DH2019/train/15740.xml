<?xml version='1.0' encoding='utf-8' standalone='yes'?>
<song>
  <meta>
    <id>15740</id>
    <date>
      <year-start>1903</year-start>
      <year-end>1908</year-end>
    </date>
    <tags>
      <tag standard-name="meilied" translation="May song">meilied</tag>
    </tags>
    <melody>De lustelijke mei is nu in de tijd</melody>
    <categories>
      <category translation="seasons and annual events">jaarkring</category>
    </categories>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Den lusteliken mey, Cristus playsant,</l>
        <l id="s1:l2">vol alder duechden groene,</l>
        <l id="s1:l3">is doer den heyligen gheest als nu gheplant</l>
        <l id="s1:l4">in alle gheloovige koene;</l>
        <l id="s1:l5">die tot desen meye scrijt,</l>
        <l id="s1:l6">wort van alle sonden quijt;</l>
        <l id="s1:l7">sijn duecht ende alle sijn leven</l>
        <l id="s1:l8">wil hem Cristus minnelijc gheven.</l>
      </lg>
      <lg id="s2" type="stanza">
        <l id="s2:l1">Het vriesen, het sneeuwen is nu ghedaen,</l>
        <l id="s2:l2">den winter mach ons niet dwinghen;</l>
        <l id="s2:l3">die wet des ouden testaments is al vergaen,</l>
        <l id="s2:l4">die liefde moet al volbringhen;</l>
        <l id="s2:l5">die vast aen Christus liefde cleeft</l>
        <l id="s2:l6">ende lief sinen broeder heeft</l>
        <l id="s2:l7">als hemselven, na Paulus leeren,</l>
        <l id="s2:l8">hi volbrengt die wet des Heeren.</l>
      </lg>
      <lg id="s3" type="stanza">
        <l id="s3:l1">Die vogelkens singhen op dat groene hout</l>
        <l id="s3:l2">so vrolijck onbedwonghen;</l>
        <l id="s3:l3">dat sijn die engelkens menichfout</l>
        <l id="s3:l4">ende alle ghelovige tongen</l>
        <l id="s3:l5">die singhen: ‘glorie fijn</l>
        <l id="s3:l6">moet Christo inden hemel sijn!</l>
        <l id="s3:l7">Pays, mannen ende vrouwen,</l>
        <l id="s3:l8">die op sijn woert betrouwen!’</l>
      </lg>
      <lg id="s4" type="stanza">
        <l id="s4:l1">Desen meyboom Christus so iuechdich bloeyt</l>
        <l id="s4:l2">met duechden menigerhande;</l>
        <l id="s4:l3">hi heeft ons met sijn dau besproeyt,</l>
        <l id="s4:l4">sijn bloet tot eenen onderpande.</l>
        <l id="s4:l5">‘Comt al die belast sijt ende slaeft,</l>
        <l id="s4:l6">tot mi,’ seyt hi, ‘ghi wort gelaeft,</l>
        <l id="s4:l7">ick sal u ontladen van sonden,</l>
        <l id="s4:l8">mijn iock is licht bevonden.’</l>
      </lg>
      <lg id="s5" type="stanza">
        <l id="s5:l1">Sijn goddelijc woert is een ghebloeyet rijs</l>
        <l id="s5:l2">daer wij op moeten beeten,</l>
        <l id="s5:l3">dwelck is beseghelt na Gods advijs,</l>
        <l id="s5:l4">met Cristus bloedich sweeten;</l>
        <l id="s5:l5">hi heeft den helschen viant groot,</l>
        <l id="s5:l6">die sonde, ende die eewige doot</l>
        <l id="s5:l7">verwonnen tot allen daghen,</l>
        <l id="s5:l8">ende al onsen last ghedragen.</l>
      </lg>
      <lg id="s6" type="stanza">
        <l id="s6:l1">Coemt ter fonteynen die so overvloedich staet,</l>
        <l id="s6:l2">wilt vanden water drincken</l>
        <l id="s6:l3">het welc int eewighe leven gaet,</l>
        <l id="s6:l4">Christus wilt ons minnelijc schincken;</l>
        <l id="s6:l5">want daer vloeyt wt Christus buyck</l>
        <l id="s6:l6">levende water tot onsen gebruyc;</l>
        <l id="s6:l7">die heylige gheest eersame</l>
        <l id="s6:l8">scenct hi om niet, tot onser vrame.</l>
      </lg>
      <lg id="s7" type="stanza">
        <l id="s7:l1">Gheloeft si den meyboom victorieus,</l>
        <l id="s7:l2">die ons God schanc wt minnen,</l>
        <l id="s7:l3">wten gheslachte Iuda corragieus,</l>
        <l id="s7:l4">een leeu niet om verwinnen;</l>
        <l id="s7:l5">Christus, dien eewighen mey,</l>
        <l id="s7:l6">die maect alle herten vrey</l>
        <l id="s7:l7">met sinen gheeste iuechdich,</l>
        <l id="s7:l8">die hem versoecken vruechdich.</l>
      </lg>
      <lg id="s8" type="stanza">
        <l id="s8:l1">O Prinche Ihesu, meyboom ghebenedijt,</l>
        <l id="s8:l2">soe lustelijck ontploken,</l>
        <l id="s8:l3">ontfangt ons in u armkens wijt</l>
        <l id="s8:l4">aent cruce voer ons ontloken;</l>
        <l id="s8:l5">ghi sijt onsen troost ende alle ons vruecht</l>
        <l id="s8:l6">alleenliken bi uwer duecht,</l>
        <l id="s8:l7">so worden wij deelachtich</l>
        <l id="s8:l8">in uws vaders rijc warachtich.</l>
      </lg>
    </lg>
  </text>
</song>
