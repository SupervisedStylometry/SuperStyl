<?xml version='1.0' encoding='utf-8' standalone='yes'?>
<song>
  <meta>
    <id>15156</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Al binnen hoge muren</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Al binnen der hooger mueren</l>
        <l id="s1:l2">al van Hierusalem,</l>
        <l id="s1:l3">daer woont eeh ionghelinc binnen,</l>
        <l id="s1:l4">mijn herte stel ic aen hem;</l>
        <l id="s1:l5">want hi is al so schone,</l>
        <l id="s1:l6">want hi voert eenen name</l>
        <l id="s1:l7">die hem soe wel betaemt:</l>
        <l id="s1:l8">Iesus heet hi; hi spant der maechden crone, iae crone.</l>
      </lg>
      <lg id="s2" type="stanza">
        <l id="s2:l1">Hi heeft twee schoon bruyn ooghen,</l>
        <l id="s2:l2">si lichten also claer,</l>
        <l id="s2:l3">daer mede heeft hi ghetoghen</l>
        <l id="s2:l4">mijn hertken in hem so naer</l>
        <l id="s2:l5">in sijnder hoogher conde,</l>
        <l id="s2:l6">al ben ick hier ghelaten</l>
        <l id="s2:l7">in deser nederheyt;</l>
        <l id="s2:l8">sijn aenscijn blinct veel claerder dan die sonne.</l>
      </lg>
      <lg id="s3" type="stanza">
        <l id="s3:l1">Hi heeft twee blosende wangen</l>
        <l id="s3:l2">ghelijck die schoon roset,</l>
        <l id="s3:l3">daer mede ben ick bevanghen</l>
        <l id="s3:l4">al inder minnen net.</l>
        <l id="s3:l5">Waer om soude ick dan trueren?</l>
        <l id="s3:l6">Ick sal mi selven laten</l>
        <l id="s3:l7">in dieper ootmoedicheyt.</l>
        <l id="s3:l8">So mach mi Iesus, mijn lief, te wille ghebueren.</l>
      </lg>
      <lg id="s4" type="stanza">
        <l id="s4:l1">Ghi maechdekens sult weten,</l>
        <l id="s4:l2">dat ghi hebt eenen brudegom fijn;</l>
        <l id="s4:l3">al is hy hooghe gheseten,</l>
        <l id="s4:l4">een lief is hi ghemeyn.</l>
        <l id="s4:l5">Hi is die schoonste veltbloeme,</l>
        <l id="s4:l6">so soet is hi van ruecke</l>
        <l id="s4:l7">ghelijck dat paradijs.</l>
        <l id="s4:l8">Mijn herteken is te bat dat ick hem noeme.</l>
      </lg>
      <lg id="s5" type="stanza">
        <l id="s5:l1">Ghi hertekens, van seden</l>
        <l id="s5:l2">sijt Iesum, u lief, getrouwe;</l>
        <l id="s5:l3">al laet hi u noch beneden,</l>
        <l id="s5:l4">ghi sult hem namaels aenscouwen,</l>
        <l id="s5:l5">Stelt u in sijnder proeven,</l>
        <l id="s5:l6">hi is so soeten minnaer,</l>
        <l id="s5:l7">hi is van groter machten;</l>
        <l id="s5:l8">daer mede sal hy u herteken noch doergroeven.</l>
      </lg>
    </lg>
  </text>
</song>
