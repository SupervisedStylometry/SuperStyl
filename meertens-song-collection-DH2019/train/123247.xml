<?xml version='1.0' encoding='utf-8' standalone='yes'?>
<song>
  <meta>
    <id>123247</id>
    <date>
      <year-start>1848</year-start>
      <year-end>1848</year-end>
    </date>
    <location>
      <orginal-name>gent</orginal-name>
      <standard-name>Gent, Belgium</standard-name>
      <coordinates>
        <lon>51.0538286</lon>
        <lat>3.7250121</lat>
      </coordinates>
    </location>
    <tags>
      <tag standard-name="liefdesklacht" translation="love complaint">liefdesklacht</tag>
    </tags>
    <melody/>
    <categories>
      <category translation="love and sex">liefde en seks</category>
    </categories>
  <author>J.F. Willems</author></meta>
  <text>
    <lg type="song">
      <lg id="s1" type="stanza">
        <l id="s1:l1">O moeder ende maghet, reine vrouwe,</l>
        <l id="s1:l2">Ic moet u claghen minen noet;</l>
        <l id="s1:l3">Ic hebbe den jammerlijcsten rouwe</l>
        <l id="s1:l4">Ende mesbaren alsoe groet!</l>
        <l id="s1:l5">Ic ben een valschs verrader bloet;</l>
        <l id="s1:l6">Dies moetic doghen vernoy ende pine.</l>
        <l id="s1:l7">Ic saelt besterven metter doet.</l>
        <l id="s1:l8">Ay lacen, die scouden die sijn mine.</l>
      </lg>
      <lg id="s2" type="stanza">
        <l id="s2:l1">O Venus, valsche verradinne,</l>
        <l id="s2:l2">Dese claghe doe ic over mi!</l>
        <l id="s2:l3">Ghi sout bewaren gherechte minne,</l>
        <l id="s2:l4">Ende ghi ontrofse, o wach, o wi!</l>
        <l id="s2:l5">Ghi laet dese valsche sijn soe vri</l>
        <l id="s2:l6">Dat si verdriven die minne fine;</l>
        <l id="s2:l7">Des seggic uwen heerscape fi!</l>
        <l id="s2:l8">Ay lacen, die scouden die sijn mine.</l>
      </lg>
      <lg id="s3" type="stanza">
        <l id="s3:l1">Met miere valscheit hebbie verloren</l>
        <l id="s3:l2">Die ghene die was mijn toeverlaet:</l>
        <l id="s3:l3">Dat salic metter doot becoren.</l>
        <l id="s3:l4">Ay, mi behoeft wel goeden raet!</l>
        <l id="s3:l5">Mijn doghen es groet ende mijn mesbaer,</l>
        <l id="s3:l6">Daer mi langhe in staet te sine.</l>
        <l id="s3:l7">Ic hebbe verloren raet ende daet.</l>
        <l id="s3:l8">Ay lacen, die scouden die sijn mine.</l>
      </lg>
      <lg id="s4" type="stanza">
        <l id="s4:l1">Ic vant trouwe daer icse sochte;</l>
        <l id="s4:l2">Die hebbic al te male verloren:</l>
        <l id="s4:l3">Ic was dierste diese verwrochte;</l>
        <l id="s4:l4">Dies moetic draghen al den toren;</l>
        <l id="s4:l5">Want ic weet oec wel, te voren</l>
        <l id="s4:l6">Die mijn liefken plach te sine,</l>
        <l id="s4:l7">Si heeft enen andren nu vercoren.</l>
        <l id="s4:l8">Ay lacen, die scouden die sijn mine.</l>
      </lg>
      <lg id="s5" type="stanza">
        <l id="s5:l1">O Venus, quade valsche vrouwe,</l>
        <l id="s5:l2">Waeromme en nemdi van mi niet wrake?</l>
        <l id="s5:l3">Ende ic selve met groten rouwe</l>
        <l id="s5:l4">Der valscheit lide doer mine kaken.</l>
        <l id="s5:l5">Men soude mi die doot doen smaken,</l>
        <l id="s5:l6">Braden, sieden met venine,</l>
        <l id="s5:l7">Ic hebbe verdient wel alder saken.</l>
        <l id="s5:l8">Ay lacen, die scouden die sijn mine.</l>
      </lg>
      <lg id="s6" type="stanza">
        <l id="s6:l1">Och God here, of ic sochte</l>
        <l id="s6:l2">Ane hare hovesche ghenade?</l>
        <l id="s6:l3">Walichte si haer mijns ontfermen mochte.</l>
        <l id="s6:l4">Ontfermen? en soudse: het ware te spade.</l>
        <l id="s6:l5">En ware nochtan, met goeden rade</l>
        <l id="s6:l6">Mochsi mi troesten stillekine:</l>
        <l id="s6:l7">Sijn soude! si es dies niet en dade.</l>
        <l id="s6:l8">Ay lacen, de scouden die sijn mine.</l>
      </lg>
      <lg id="s7" type="stanza">
        <l id="s7:l1">Ende of ic troest sochte an hare,</l>
        <l id="s7:l2">Ende sijt ontseide, wat lagher an?</l>
        <l id="s7:l3">Ic sal haer claghen mijn mesbare.</l>
        <l id="s7:l4">In sal; ic sal; in sal nochtan!</l>
        <l id="s7:l5">Ic ware een verloren man,</l>
        <l id="s7:l6">Ghelijc den snee in sonnescine.</l>
        <l id="s7:l7">Hope ende troest dies benic van.</l>
        <l id="s7:l8">Ay lacen, die scouden die sijn mine.</l>
      </lg>
      <lg id="s8" type="stanza">
        <l id="s8:l1">Latict nochtan, sekerlike</l>
        <l id="s8:l2">Ic saelt besterven vroech ende spade;</l>
        <l id="s8:l3">Nochtan, bi gode van hemelrike,</l>
        <l id="s8:l4">Om al die werelt ics niet en dade.</l>
        <l id="s8:l5">Sonder hope, troest ende ghenade</l>
        <l id="s8:l6">Duchtic soe steet mi langhe te sine.</l>
        <l id="s8:l7">Nu soe moet mi God beraden;</l>
        <l id="s8:l8">Want die scouden die sijn mine.</l>
      </lg>
      <lg id="s9" type="stanza">
        <l id="s9:l1">Ay God, ontfaet die ziele mijn</l>
        <l id="s9:l2">Als ic sterve die bitter doet!</l>
        <l id="s9:l3">Mochtic noch eens mijn minnekijn</l>
        <l id="s9:l4">Sien, met minen oghen, in vrouden groet;</l>
        <l id="s9:l5">Soe waric een die blijste man</l>
        <l id="s9:l6">Die nu levet in eertrike,</l>
        <l id="s9:l7">Ende die van moeder nie lijf ghewan.</l>
        <l id="s9:l8">God here, ontfaet mine ziele in u rike!</l>
      </lg>
    </lg>
  </text>
</song>
