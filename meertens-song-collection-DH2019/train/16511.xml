<?xml version='1.0' encoding='utf-8' standalone='yes'?>
<song>
  <meta>
    <id>16511</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Heer God wie mag hem des beklagen</melody>
  <author>Florimond van Duyse</author></meta>
  <text>
    <lg type="song">
      <lg id="s1" type="stanza">
        <l id="s1:l1">Here God, wie mach hem des beclaghen,</l>
        <l id="s1:l2">die sine ghenouchte crijcht op erde;</l>
        <l id="s1:l3">hoe mach hem dan den tijt behaghen,</l>
        <l id="s1:l4">die nie ghewan daer hi na gherde.</l>
        <l id="s1:l5">Hi es te voet, tgheluc te perde:</l>
        <l id="s1:l6">met rechte lijt sijn herte pijn;</l>
        <l id="s1:l7">want elc, ende elc neemt gerne tsijn.</l>
      </lg>
      <lg id="s2" type="stanza">
        <l id="s2:l1">Ic weinsche hem heyl op elcken dach,</l>
        <l id="s2:l2">die sinen boele hout stede ende trouwe;</l>
        <l id="s2:l3">maecht hem gheburen of en mach,</l>
        <l id="s2:l4">dat men geen onsteide an hem scauwe.</l>
        <l id="s2:l5">Ic gheve mijn steide der liefster vrouwe,</l>
        <l id="s2:l6">in wien dat rust die hertze mijn;</l>
        <l id="s2:l7">want elc, ende elc neemt gerne tsijn.</l>
      </lg>
      <lg id="s3" type="stanza">
        <l id="s3:l1">Wi maecht beniden eenich-zin</l>
        <l id="s3:l2">dat lief ende lief te zamen gheren;</l>
        <l id="s3:l3">want alle bliscap vint mer in,</l>
        <l id="s3:l4">ende ooc en can ment niet gheweren.</l>
        <l id="s3:l5">Tzwaer, het mach elker herten deren</l>
        <l id="s3:l6">dat niders hier in doen venijn;</l>
        <l id="s3:l7">want elc, ende elc neemt gerne tsijn.</l>
      </lg>
      <lg id="s4" type="stanza">
        <l id="s4:l1">Men can ghelijc ende onghelijc</l>
        <l id="s4:l2">met vruechden voughen niet in eyn;</l>
        <l id="s4:l3">maer altoos es in vruechden rijc</l>
        <l id="s4:l4">lief bi lief in trouwen reyn.</l>
        <l id="s4:l5">Een kerel ghert der vruechden gheyn,</l>
        <l id="s4:l6">hi mint den scat, spise ende wijn;</l>
        <l id="s4:l7">want elc, ende elc neemt gerne tsijn.</l>
      </lg>
      <lg id="s5" type="stanza">
        <l id="s5:l1">Selver, gout ende dierbaer steine</l>
        <l id="s5:l2">jeghen een wivelic aenzien,</l>
        <l id="s5:l3">dat prisic zeker al te cleine;</l>
        <l id="s5:l4">want ic sghelijcs bezeffe in mien.</l>
        <l id="s5:l5">Mijn hertze en can di nicht ontflien,</l>
        <l id="s5:l6">ic ghere vor al die hulde dijn;</l>
        <l id="s5:l7">want elc, ende elc neimt gerne tsijn.</l>
      </lg>
    </lg>
  </text>
</song>
