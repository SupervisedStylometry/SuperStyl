<?xml version='1.0' encoding='utf-8' standalone='yes'?>
<song>
  <meta>
    <id>17010</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>De oude Hillebrand</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">‘Ick wil te lande wt rijden’</l>
        <l id="s1:l2">sprack daer den Ouden Grijs,</l>
        <l id="s1:l3">‘wie sal my nu ten tijden</l>
        <l id="s1:l4">die paden maken wijs?</l>
        <l id="s1:l5">Die wech valt my soo swaren,</l>
        <l id="s1:l6">die ick sal moeten gaen;</l>
        <l id="s1:l7">het is by na ses jaren,</l>
        <l id="s1:l8">doe quam ick daer van daen.’</l>
      </lg>
      <lg id="s2" type="stanza">
        <l id="s2:l1">- ‘Wilt ghy nu weder na Spaengien,’</l>
        <l id="s2:l2">sprack daer een cardinael,</l>
        <l id="s2:l3">‘soo coemt die Prins van Oraengien</l>
        <l id="s2:l4">en maect ons papen cael;</l>
        <l id="s2:l5">is nu die cruyne gheschoren,</l>
        <l id="s2:l6">men scheert ons dan theel hooft;</l>
        <l id="s2:l7">laet ghy ons nu verloren?</l>
        <l id="s2:l8">Dat had ick noyt ghelooft.</l>
      </lg>
      <lg id="s3" type="stanza">
        <l id="s3:l1">- ‘Wilt ghy u noch verschoonen</l>
        <l id="s3:l2">en dencken ghy hebt al recht?</l>
        <l id="s3:l3">Daelders en gouden croonen</l>
        <l id="s3:l4">die waren my toe ghesecht,</l>
        <l id="s3:l5">ducaten root van golden,</l>
        <l id="s3:l6">en angelotten schoon,</l>
        <l id="s3:l7">om mijn knechten te besolden,</l>
        <l id="s3:l8">het Neerlandt sou zijn mijn loon.’</l>
      </lg>
      <lg id="s4" type="stanza">
        <l id="s4:l1">- ‘Hoe souden wyt anders maken?</l>
        <l id="s4:l2">Wy betaelden u Spangiaerts met munt,</l>
        <l id="s4:l3">ons Duytschen met grof laken,</l>
        <l id="s4:l4">of wat haer wort ghegunt,</l>
        <l id="s4:l5">en dat op die condicy,</l>
        <l id="s4:l6">dat ghy soudt hebben ghebracht</l>
        <l id="s4:l7">die Spaensche Inquysicy</l>
        <l id="s4:l8">in hare volle cracht.’</l>
      </lg>
      <lg id="s5" type="stanza">
        <l id="s5:l1">- ‘Wat soude ick die in voeren,</l>
        <l id="s5:l2">dat spel dat liep te hooch,</l>
        <l id="s5:l3">de spraeck quam onder die boeren,</l>
        <l id="s5:l4">dat u dinghen niet en dooch;</l>
        <l id="s5:l5">het vaghevier sy wt pissen,</l>
        <l id="s5:l6">sy houdent voor een ranck,</l>
        <l id="s5:l7">bedevaert en sielmissen</l>
        <l id="s5:l8">werpen sy achter de banck.’</l>
      </lg>
      <lg id="s6" type="stanza">
        <l id="s6:l1">- ‘Om dat wy sulcks wel wisten,</l>
        <l id="s6:l2">daerom en spaerden wy gheenen cost,</l>
        <l id="s6:l3">ons renten wy daghelicks misten,</l>
        <l id="s6:l4">wy sonden na u eenen post;</l>
        <l id="s6:l5">al waert ghy thuys ghebleven</l>
        <l id="s6:l6">daer waer niet veel versuymt,</l>
        <l id="s6:l7">wy sullen doch worden verdreven;</l>
        <l id="s6:l8">och, hadden wy tghelt versluymt.’</l>
      </lg>
      <lg id="s7" type="stanza">
        <l id="s7:l1">- ‘Verdrijft u de Prins van Oraengien,</l>
        <l id="s7:l2">veriaecht hy u op dit pas,</l>
        <l id="s7:l3">soo treckt met my na Spaengien,</l>
        <l id="s7:l4">ick schenck u elck een kas:</l>
        <l id="s7:l5">de eene van sinte Cornelis,</l>
        <l id="s7:l6">de ander van sinte Krijn,</l>
        <l id="s7:l7">de derde loopt met Melis,</l>
        <l id="s7:l8">de vierde met Valentijn.’</l>
      </lg>
      <lg id="s8" type="stanza">
        <l id="s8:l1">- ‘Tis best dat ghy noch iocket</l>
        <l id="s8:l2">ende houdt met ons uwen spot,</l>
        <l id="s8:l3">nu ghy ons tghelt ontlocket</l>
        <l id="s8:l4">ende slepet in uwen pot,</l>
        <l id="s8:l5">daer mede ghy soudt verstercken</l>
        <l id="s8:l6">het heylighe Roomsche Rijck,</l>
        <l id="s8:l7">den dienst der heyligher Kercken,</l>
        <l id="s8:l8">ons missen alle ghelijck.’</l>
      </lg>
      <lg id="s9" type="stanza">
        <l id="s9:l1">- ‘Een doctor quam my verrassen</l>
        <l id="s9:l2">op alder sielen nacht,</l>
        <l id="s9:l3">mijn cruyden waren ghewassen</l>
        <l id="s9:l4">sy quamen in haer cracht;</l>
        <l id="s9:l5">wie gheen pardoen woude coopen,</l>
        <l id="s9:l6">die meynde ick te vertreen;</l>
        <l id="s9:l7">dat water quam met hoopen,</l>
        <l id="s9:l8">mijne cruyden dreven heen.’</l>
      </lg>
    </lg>
  </text>
</song>
