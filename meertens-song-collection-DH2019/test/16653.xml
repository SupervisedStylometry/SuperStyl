<?xml version='1.0' encoding='utf-8' standalone='yes'?>
<song>
  <meta>
    <id>16653</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Hier beginnen wij nu aan</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Hier beghinnen wi nu an</l>
        <l id="s1:l2">een nyeuwe liet te singhen,</l>
        <l id="s1:l3">ende singhen van eenen regulier moninck</l>
        <l id="s1:l4">ende van eender nayerinne.</l>
      </lg>
      <lg id="s2" type="stanza">
        <l id="s2:l1">Die regulier in een waerts huys quam,</l>
        <l id="s2:l2">hi vraechde: ‘wat hebdy te eten?</l>
        <l id="s2:l3">ick soude tot eender naeyerssen gaen,</l>
        <l id="s2:l4">het was mi bi na vergheten’.</l>
      </lg>
      <lg id="s3" type="stanza">
        <l id="s3:l1">Doen hi totter naeyerssen quam,</l>
        <l id="s3:l2">hi wert seer wel ontfanghen;</l>
        <l id="s3:l3">si nam hem in haren witten arm</l>
        <l id="s3:l4">ende si aten met malcander.</l>
      </lg>
      <lg id="s4" type="stanza">
        <l id="s4:l1">Doent was aender middernacht,</l>
        <l id="s4:l2">si hoorden dat clocxken clincken:</l>
        <l id="s4:l3">staet op, staet op, goet regulier moninck,</l>
        <l id="s4:l4">die metten moet ghi singhen.</l>
      </lg>
      <lg id="s5" type="stanza">
        <l id="s5:l1">Doen dat clocxken gheluydet was,</l>
        <l id="s5:l2">hi soude gaen inder metten:</l>
        <l id="s5:l3">‘och wiste dit mijn heere den abt,</l>
        <l id="s5:l4">hi soude mi selver wecken’.</l>
      </lg>
      <lg id="s6" type="stanza">
        <l id="s6:l1">Doen die moninc inden ommeganck quam,</l>
        <l id="s6:l2">die abt die quam hem teghen:</l>
        <l id="s6:l3">‘bona dies, bona dies, ghi regulier moninc,</l>
        <l id="s6:l4">waer hebdy te nacht gheleghen?’</l>
      </lg>
      <lg id="s7" type="stanza">
        <l id="s7:l1">- ‘Daer ick te nacht gheleghen heb,</l>
        <l id="s7:l2">daer was ic seer wal ontfanghen;</l>
        <l id="s7:l3">men schencte mi daer den coelen wijn,</l>
        <l id="s7:l4">ic lach in mijns liefs armen.’</l>
      </lg>
      <lg id="s8" type="stanza">
        <l id="s8:l1">Die abt al tot den moninck sprack</l>
        <l id="s8:l2">met also soeten worden:</l>
        <l id="s8:l3">‘nu segt mi, goet regulier moninck,</l>
        <l id="s8:l4">houden dat onse oorden?’</l>
      </lg>
      <lg id="s9" type="stanza">
        <l id="s9:l1">Doen die moninc inder kercken quam,</l>
        <l id="s9:l2">die broederen liepen te samen,</l>
        <l id="s9:l3">die een moninc al tot den anderen sprack:</l>
        <l id="s9:l4">‘desen moninck willen wi verbannen.’</l>
      </lg>
      <lg id="s10" type="stanza">
        <l id="s10:l1">En dat verhoorde de regulier moninck,</l>
        <l id="s10:l2">hi liet zijn capken vallen:</l>
        <l id="s10:l3">‘soude mi die naeyersse niet liever zijn,</l>
        <l id="s10:l4">mer dan mijn broeders allen?’</l>
      </lg>
      <lg id="s11" type="stanza">
        <l id="s11:l1">Die ons dit liedeken heeft ghemaect,</l>
        <l id="s11:l2">hi hevet seer wel ghesonghen;</l>
        <l id="s11:l3">dat heeft ghedaan een regulier moninck,</l>
        <l id="s11:l4">wt der cappen is hi ontspronghen.</l>
      </lg>
    </lg>
  </text>
</song>
