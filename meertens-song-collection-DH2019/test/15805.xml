<?xml version='1.0' encoding='utf-8' standalone='yes'?>
<song>
  <meta>
    <id>15805</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Adieu mijn vreugde adieu solaas</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Des werrelts myn is al verloren,</l>
        <l id="s1:l2">ay, want men geen getrou en vint;</l>
        <l id="s1:l3">och lacy, wat had ic vercoren,</l>
        <l id="s1:l4">doe ic haer mit solaes ontfinc.</l>
      </lg>
      <lg id="s2" type="stanza">
        <l id="s2:l1">Och, sonden heeft si boven maten</l>
        <l id="s2:l2">op mi geladen menich iaer,</l>
        <l id="s2:l3">end nu soud ic haer geerne laten;</l>
        <l id="s2:l4">dat sceiden valt my al te swaer.</l>
      </lg>
      <lg id="s3" type="stanza">
        <l id="s3:l1">Och sceiden, dat moet ymmer wesen</l>
        <l id="s3:l2">van deser werrelt op eenre tiit;</l>
        <l id="s3:l3">dus sucht ic dic van groter vresen,</l>
        <l id="s3:l4">want qualic heb ic my gequiit.</l>
      </lg>
      <lg id="s4" type="stanza">
        <l id="s4:l1">Ic mach wel suchten ende beven,</l>
        <l id="s4:l2">als ic sal sceiden van eertriic,</l>
        <l id="s4:l3">want reden sal ic moeten geven</l>
        <l id="s4:l4">van al myn sonden haestelic.</l>
      </lg>
      <lg id="s5" type="stanza">
        <l id="s5:l1">Och lacy, ic en weet geen reden</l>
        <l id="s5:l2">voer tminste, dat ic heb gedaen;</l>
        <l id="s5:l3">och, had ict oerdel wel geleden!</l>
        <l id="s5:l4">My gruuelt seer ter antwort staen.</l>
      </lg>
      <lg id="s6" type="stanza">
        <l id="s6:l1">Och, mocht ic gracy mi bewerven</l>
        <l id="s6:l2">voer al myn sonden, twaer my guet,</l>
        <l id="s6:l3">want alst geeft tiit, dat ic sal sterven,</l>
        <l id="s6:l4">en sal ic hebben genen moet.</l>
      </lg>
      <lg id="s7" type="stanza">
        <l id="s7:l1">Hier om waert guet, const ic my geven,</l>
        <l id="s7:l2">te dienen Ihesu vlus ter stond,</l>
        <l id="s7:l3">want off ic noch een uyr sal leven,</l>
        <l id="s7:l4">en weet ic niet, off syn gesont.</l>
      </lg>
      <lg id="s8" type="stanza">
        <l id="s8:l1">Och, hoe ben ic dus traech int sceiden</l>
        <l id="s8:l2">van deser werrelt idelheit,</l>
        <l id="s8:l3">ic weet nochtans, tis scerp te beiden,</l>
        <l id="s8:l4">want altoes is die doet bereit.</l>
      </lg>
      <lg id="s9" type="stanza">
        <l id="s9:l1">Och, warwerts sel ic my nu keren,</l>
        <l id="s9:l2">dair ic sal mogen troest ontfaen?</l>
        <l id="s9:l3">Al eyst myn hert, tis myn begeren,</l>
        <l id="s9:l4">des werrelts vroude off te staen.</l>
      </lg>
      <lg id="s10" type="stanza">
        <l id="s10:l1">Och, waren Ihesu myn gebeden,</l>
        <l id="s10:l2">die ic sal doen, ontfanckelic,</l>
        <l id="s10:l3">ende mocht myn ziel comen in vreden</l>
        <l id="s10:l4">bi hem, daer boven in hemelriic!</l>
      </lg>
      <lg id="s11" type="stanza">
        <l id="s11:l1">Soe waer ic vry van allen sorgen</l>
        <l id="s11:l2">end ic woud singen mit ioliit,</l>
        <l id="s11:l3">altoes van tsavonts totter morgen:</l>
        <l id="s11:l4">Ihesus moet syn gebenediit. Amen.</l>
      </lg>
    </lg>
  </text>
</song>
