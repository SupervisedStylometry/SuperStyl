<?xml version='1.0' encoding='utf-8' standalone='yes'?>
<song>
  <meta>
    <id>173324</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Gij die Jezus' wijngaard plant</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">O ghy, die Ihesus wyngart plant,</l>
        <l id="s1:l2">verbliit u op dat suete lant,</l>
        <l id="s1:l3">daer ghi toe siit vercoren;</l>
        <l id="s1:l4">die cierheit is onsprekelic,</l>
        <l id="s1:l5">die bliiscap onbegripelic,</l>
        <l id="s1:l6">die u daer sel geboren;</l>
        <l id="s1:l7">die claerheit, vreed, vroechd, suverheit,</l>
        <l id="s1:l8">die Ihesus u daer heeft bereit,</l>
        <l id="s1:l9">en is u niet te nomen.</l>
      </lg>
      <lg id="s2" type="stanza">
        <l id="s2:l1">Iherusalem ist lant syn naem,</l>
        <l id="s2:l2">veel heilicheden scoen, bequaem,</l>
        <l id="s2:l3">vervult mit allen vruechden;</l>
        <l id="s2:l4">van heen en coemt daer niemant in,</l>
        <l id="s2:l5">dan die int hert draecht Ihesus myn,</l>
        <l id="s2:l6">end is verciert mit doechden.</l>
        <l id="s2:l7">Dus is hi, die syn wyngart plant,</l>
        <l id="s2:l8">end neerstich dient, hem seer verlanct,</l>
        <l id="s2:l9">om corts by hem te comen.</l>
      </lg>
      <lg id="s3" type="stanza">
        <l id="s3:l1">Och hoe onsprekelike claer,</l>
        <l id="s3:l2">dat God daer is, ons lieve Vaer,</l>
        <l id="s3:l3">is wonder, meer dan wonder.</l>
        <l id="s3:l4">Hi is, die ewich is geweest,</l>
        <l id="s3:l5">end allen dingen wesen geeft</l>
        <l id="s3:l6">daer boven end hiir onder;</l>
        <l id="s3:l7">uyt hem vloyt alle sueticheit,</l>
        <l id="s3:l8">die haer soe vaerd end wyde spreyt</l>
        <l id="s3:l9">al tot tlants gulden muren.</l>
      </lg>
      <lg id="s4" type="stanza">
        <l id="s4:l1">Syn enich kynt, Marien soen,</l>
        <l id="s4:l2">is daer soe wonderlike scoen,</l>
        <l id="s4:l3">diet tlant u heeft gewonnen;</l>
        <l id="s4:l4">hi is soe suet, genuechelic,</l>
        <l id="s4:l5">veel scoenre, clarer ongeliic,</l>
        <l id="s4:l6">dan hondert dusent sonnen;</l>
        <l id="s4:l7">hi sit daer, in dat zuete lant,</l>
        <l id="s4:l8">syn lieve Vaer ter rechter hant,</l>
        <l id="s4:l9">voer allen creaturen.</l>
      </lg>
      <lg id="s5" type="stanza">
        <l id="s5:l1">Die hem anscout, is soe verbliit,</l>
        <l id="s5:l2">tien dusent iaer dunct hem gheen tiit,</l>
        <l id="s5:l3">tis waer, diet can versinnen;</l>
        <l id="s5:l4">want reden, die tiit en is daer niet,</l>
        <l id="s5:l5">daer nymmermeer en is verdriet</l>
        <l id="s5:l6">van buten noch van binnen;</l>
        <l id="s5:l7">men is daer ewich vroem end bly,</l>
        <l id="s5:l8">van allen sorgen is men vry,</l>
        <l id="s5:l9">daer mach gheen weeld gebreken.</l>
      </lg>
      <lg id="s6" type="stanza">
        <l id="s6:l1">Maria is daer coninghin,</l>
        <l id="s6:l2">al reinen maechden haer gesyn,</l>
        <l id="s6:l3">die Ihesu syn vercoren;</l>
        <l id="s6:l4">mer si is boven al ghemint</l>
        <l id="s6:l5">van coninx soen, haer lieve kynt,</l>
        <l id="s6:l6">als balsom onder doren;</l>
        <l id="s6:l7">soe claer, scoen, friisch end suverlic,</l>
        <l id="s6:l8">dat si daer is in haer kynts riic,</l>
        <l id="s6:l9">en is u niet te spreken.</l>
      </lg>
      <lg id="s7" type="stanza">
        <l id="s7:l1">Haer croen die blenct daer wonderlike seer,</l>
        <l id="s7:l2">al gulden lelien syn haer cleer,</l>
        <l id="s7:l3">gout rosen syn haer sampielen;</l>
        <l id="s7:l4">recht als die sterren ende maen</l>
        <l id="s7:l5">hier van die sonne licht ontfaen,</l>
        <l id="s7:l6">soe doen van haer die zielen;</l>
        <l id="s7:l7">haer roec gaet boven alle cruyt,</l>
        <l id="s7:l8">end boven simbalen haer geluyt</l>
        <l id="s7:l9">end al gescal der pipen.</l>
      </lg>
      <lg id="s8" type="stanza">
        <l id="s8:l1">Die borgers dragen al een croen</l>
        <l id="s8:l2">end singen, dat klinct in den troen:</l>
        <l id="s8:l3">‘Osanna, alleluya!’</l>
        <l id="s8:l4">Mer och der maechden sanc is scoen,</l>
        <l id="s8:l5">die singen mit des coninx soen</l>
        <l id="s8:l6">end mit die maecht Maria;</l>
        <l id="s8:l7">hoe dat luyt over hemmelriic,</l>
        <l id="s8:l8">hoe scoen, claer, suet end wonderlic,</l>
        <l id="s8:l9">en mach gheen mensch begripen.</l>
      </lg>
      <lg id="s9" type="stanza">
        <l id="s9:l1">Haer croen heeft om een rosen crans,</l>
        <l id="s9:l2">si singen mit Ihesu aen den dans</l>
        <l id="s9:l3">end loven sonder merren;</l>
        <l id="s9:l4">dat cranskyn heeft soe groet virtuyt,</l>
        <l id="s9:l5">elc roeskyn geeft meer clairheit wyt,</l>
        <l id="s9:l6">dan sonne, maen end sterren;</l>
        <l id="s9:l7">gheen cruyt op eertriic is soe guet,</l>
        <l id="s9:l8">dat ruken mach, alst cransken doet,</l>
        <l id="s9:l9">al waer oncruyt fiolen.</l>
      </lg>
      <lg id="s10" type="stanza">
        <l id="s10:l1">Si horen och dat suet geluyt:</l>
        <l id="s10:l2">‘coemt myn gemynde, suver bruyt,</l>
        <l id="s10:l3">end rust u in myn armen;’</l>
        <l id="s10:l4">si syn bevaen mit Ihesus myn,</l>
        <l id="s10:l5">als Cherubin end Seraphin,</l>
        <l id="s10:l6">van groter lieft si bernen;</l>
        <l id="s10:l7">gheliic die son is haer aenschyn,</l>
        <l id="s10:l8">si volgen tsuete lammekyn,</l>
        <l id="s10:l9">ghecleet mit witten stolen.</l>
      </lg>
      <lg id="s11" type="stanza">
        <l id="s11:l1">Die engel en zielen syn gemeen</l>
        <l id="s11:l2">end singen blide onder een</l>
        <l id="s11:l3">den coninc van den thronen:</l>
        <l id="s11:l4">‘loff, eer si u, heer Sabaoth,</l>
        <l id="s11:l5">almachtich, ewich, heilig God,</l>
        <l id="s11:l6">een wesen, drie personen.</l>
        <l id="s11:l7">Ghi siit, die ewich heeft geweest,</l>
        <l id="s11:l8">end hemel, eertriic mit u gheest</l>
        <l id="s11:l9">doet vrolic iubilieren.’</l>
      </lg>
      <lg id="s12" type="stanza">
        <l id="s12:l1">Och tis hem zeer behachelic</l>
        <l id="s12:l2">te horen van dat suete riic</l>
        <l id="s12:l3">die eerbairliken leven</l>
        <l id="s12:l4">end dienen Ihesu trowelic,</l>
        <l id="s12:l5">syn wyngart planten wunelic;</l>
        <l id="s12:l6">die werrelt si begheuen;</l>
        <l id="s12:l7">want als haer tiit hier is gedaen,</l>
        <l id="s12:l8">sal hi sie lieflic daer ontfaen,</l>
        <l id="s12:l9">gheliic die son vercieren.</l>
      </lg>
      <lg id="s13" type="stanza">
        <l id="s13:l1">Tsal ewich duren, sonder ow,</l>
        <l id="s13:l2">tis scoenre veel, dant waer van gow,</l>
        <l id="s13:l3">verciert mit gulden bomen,</l>
        <l id="s13:l4">die clarer blencken dan die maen,</l>
        <l id="s13:l5">die sonne si te boven gaen</l>
        <l id="s13:l6">mit haren sueten bloemen;</l>
        <l id="s13:l7">van puren gow ist scoen paveyt,</l>
        <l id="s13:l8">mit sueten rosen al doerleyt,</l>
        <l id="s13:l9">die sullen ewich duren.</l>
      </lg>
      <lg id="s14" type="stanza">
        <l id="s14:l1">Ic heb soe veel u niet geseit,</l>
        <l id="s14:l2">dan tland en is noch bet bereit,</l>
        <l id="s14:l3">dan enich mensch mach dencken;</l>
        <l id="s14:l4">plant vry, ghy selt daer syn verbliit;</l>
        <l id="s14:l5">mer siet dat ghi ghestadlich siit,</l>
        <l id="s14:l6">ju tiit die naect al lencken;</l>
        <l id="s14:l7">als Ihesus u daer sal ontbien,</l>
        <l id="s14:l8">ju werken sal hi oversien</l>
        <l id="s14:l9">end nae u doechden lonen.</l>
      </lg>
      <lg id="s15" type="stanza">
        <l id="s15:l1">Och wairlic, hi is seer verblint</l>
        <l id="s15:l2">die tiidelic voer ewich mynt,</l>
        <l id="s15:l3">end wil dat lant vergheten;</l>
        <l id="s15:l4">nochtans wel siet syn fundament,</l>
        <l id="s15:l5">dat scoen vercierde firmament</l>
        <l id="s15:l6">mit sterren end planeten.</l>
        <l id="s15:l7">Och God, verleent een yegelic,</l>
        <l id="s15:l8">omt lant te dencken op eertriic</l>
        <l id="s15:l9">end daernae te bewoenen!</l>
      </lg>
    </lg>
  </text>
</song>
