<?xml version='1.0' encoding='utf-8' standalone='yes'?>
<song>
  <meta>
    <id>190759</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>O Herr Gott begnade mich</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">DE Schepen hoewel dat sy zijn groot</l>
        <l id="s1:l2">Van stercke winden ghedreven voort,</l>
        <l id="s1:l3">Connen wy wel bestuere,</l>
        <l id="s1:l4">Met een soo cleynen ruere,</l>
        <l id="s1:l5">Alsoo is oock de tonghe cleyn</l>
        <l id="s1:l6">En beschickt groote dinghen certeyn,</l>
        <l id="s1:l7">Een vyer in onse leden</l>
        <l id="s1:l8">Vol ongherechticheden:</l>
        <l id="s1:l9">Die tonghe bevleckt het gheheele lichaem,</l>
        <l id="s1:l10">Ende ontsunckt ons wandeling altesaem,</l>
        <l id="s1:l11">Ontsteken vanden helschen fuer,</l>
        <l id="s1:l12">Men temt wel alderleye creatuer,</l>
        <l id="s1:l13">Gheen mensch en can de tonghe temmen.</l>
      </lg>
      <lg id="s2" type="stanza">
        <l id="s2:l1">Och had ick water abondant</l>
        <l id="s2:l2">In mynen hooft vaet dit verstant,</l>
        <l id="s2:l3">Mijn ooghen der tranen Fonteyne,</l>
        <l id="s2:l4">Dus claecht de Heere reyne,</l>
        <l id="s2:l5">Soo mocht ick weenen dach en nacht,</l>
        <l id="s2:l6">Want mijn volck op my niet en acht,</l>
        <l id="s2:l7">De waerheyt spreken sy teghen</l>
        <l id="s2:l8">Leest Ieremiam neghen,</l>
        <l id="s2:l9">Haer valsche tonghen zijn pylen quaet,</l>
        <l id="s2:l10">Dootlijck fenijn en boose raet,</l>
        <l id="s2:l11">Haer naesten doen sy vrientschap mee</l>
        <l id="s2:l12">Bedrieghende hem ter selver stee,</l>
        <l id="s2:l13">Soud ick aen haer sulck niet versoecken.</l>
      </lg>
      <lg id="s3" type="stanza">
        <l id="s3:l1">Die valsche tonghe is verdoemt,</l>
        <l id="s3:l2">Hoe wel sy haer seer hooch beroemt</l>
        <l id="s3:l3">Sy brengter veel tot twisten</l>
        <l id="s3:l4">Die in vreden leefden met rusten,</l>
        <l id="s3:l5">Sy can oock steden nederslaen</l>
        <l id="s3:l6">Redelijcke Wyven gaet sy versmaen</l>
        <l id="s3:l7">En berooftse ter selver ure</l>
        <l id="s3:l8">Van dat haer worden is suere:</l>
        <l id="s3:l9">Wie datse hoort die maecktse pijn,</l>
        <l id="s3:l10">Die mach met vreden nerghens zijn,</l>
        <l id="s3:l11">Een ghesel maeckt het vleysch wel smert,</l>
        <l id="s3:l12">Een valsche tonghe doorwont het hert,</l>
        <l id="s3:l13">En breeckt het al in stucken.</l>
      </lg>
      <lg id="s4" type="stanza">
        <l id="s4:l1">Wie 't eeuwighe leven beerven wil,</l>
        <l id="s4:l2">Die houde zyne tonghe stil,</l>
        <l id="s4:l3">Om eenighe quaet te spreken</l>
        <l id="s4:l4">Van ander liens ghebreken:</l>
        <l id="s4:l5">Saecht ghy geerne goede daghen och,</l>
        <l id="s4:l6">Bewaert u lippen vant bedroch</l>
        <l id="s4:l7">Tot God wilt neerstich wesen,</l>
        <l id="s4:l8">Och leert den Heer te vresen:</l>
        <l id="s4:l9">Ghy bewaert u goeden vast o sot,</l>
        <l id="s4:l10">Maeckt voor u mont veel meer een slot:</l>
        <l id="s4:l11">Ghy weecht u Gout en Silver siet</l>
        <l id="s4:l12">Maer uwe woorden en weecht ghy niet,</l>
        <l id="s4:l13">Die blyven onghesolten.</l>
      </lg>
      <lg id="s5" type="stanza">
        <l id="s5:l1">Och hout doch op den vasten gront</l>
        <l id="s5:l2">Doet van u den verkeerden mont</l>
        <l id="s5:l3">Int spreken wilt niet haestich wesen,</l>
        <l id="s5:l4">Soo suldy zijn ghepresen,</l>
        <l id="s5:l5">En laet uyt uwen mont niet gaen</l>
        <l id="s5:l6">Ydel lichtveerdich vuyl vermaen,</l>
        <l id="s5:l7">Maer spreeckt tot beteringh vercoren</l>
        <l id="s5:l8">Op dat ghy zijt bequaem te hooren,</l>
        <l id="s5:l9">Wie dat zijn mont en tong bewaert</l>
        <l id="s5:l10">Diens lijf en ziel wort niet beswaert,</l>
        <l id="s5:l11">Want int ghewelt der tonghen staet,</l>
        <l id="s5:l12">De doodt en t'leven beyde vervaet,</l>
        <l id="s5:l13">Wiese mint sal haer vruchten eten.</l>
      </lg>
      <lg id="s6" type="stanza">
        <l id="s6:l1">Daer zijn Peerlen, oock Goude root,</l>
        <l id="s6:l2">Maer eene edele cleynoot</l>
        <l id="s6:l3">Is een vernuftighe tonghe,</l>
        <l id="s6:l4">Acht hier op out en jonghe,</l>
        <l id="s6:l5">Een vernuftighe tonghe heylsaem</l>
        <l id="s6:l6">Is lieffelijck kussen nae't betaem,</l>
        <l id="s6:l7">Sy is een Boom des levens,</l>
        <l id="s6:l8">Sy leert en troost ons tsevens,</l>
        <l id="s6:l9">Een woort ghesproken tot zijnder tijt,</l>
        <l id="s6:l10">Dat is ghelijck soo Schrift belijt,</l>
        <l id="s6:l11">Den gulden Appelen te mael</l>
        <l id="s6:l12">Ghewrocht in eenen Silveren schael,</l>
        <l id="s6:l13">Nae dit juweel wilt neerstich haken.</l>
      </lg>
      <lg id="s7" type="stanza">
        <l id="s7:l1">Een fenynich mont onsoet</l>
        <l id="s7:l2">En een quaet nydich hert verwoet</l>
        <l id="s7:l3">Is by een pat-scherf gheleken</l>
        <l id="s7:l4">Met Silver-schuym bestreken,</l>
        <l id="s7:l5">Ghelijck als kolen maeckt een gloet,</l>
        <l id="s7:l6">En Hout maeckt vyer tot groot onspoet,</l>
        <l id="s7:l7">Alsoo is oock een kyver:</l>
        <l id="s7:l8">Twistmakende met yver,</l>
        <l id="s7:l9">Als daer gheen hout meer is ontrent,</l>
        <l id="s7:l10">En als den achterclapper is absent</l>
        <l id="s7:l11">Soo stilt den twist t'vyer wort gheblust</l>
        <l id="s7:l12">Met leeft met vreden en met rust,</l>
        <l id="s7:l13">Wel hem diese is ontsleghen.</l>
      </lg>
      <lg id="s8" type="stanza">
        <l id="s8:l1">Veel zijnder ghevallen door't sweert,</l>
        <l id="s8:l2">Waer voor men schrickt en is verveert,</l>
        <l id="s8:l3">Maer door de tonghe verdorven</l>
        <l id="s8:l4">Zijn noch al meer ghestorven,</l>
        <l id="s8:l5">Maer wel die voor haer is bewaert,</l>
        <l id="s8:l6">En van hen niet en wort beswaert,</l>
        <l id="s8:l7">En die ontgaet haer plaghen,</l>
        <l id="s8:l8">En haer jock niet derf draghen,</l>
        <l id="s8:l9">Haer jock dat is als yser hart,</l>
        <l id="s8:l10">Het druckt een neer, het maeckt een smert,</l>
        <l id="s8:l11">Haer stricken zijn Metalen root,</l>
        <l id="s8:l12">Haer plaghe is bitterder dan de doot,</l>
        <l id="s8:l13">En ergher dan de Helle.</l>
      </lg>
      <lg id="s9" type="stanza">
        <l id="s9:l1">Wie nu den Heere vreest met vlijt</l>
        <l id="s9:l2">Die wort van sulcken vyer bevrijt,</l>
        <l id="s9:l3">Wie God verlaet die comt tot schanden</l>
        <l id="s9:l4">Moet in haer vyer verbranden,</l>
        <l id="s9:l5">Het sal niet worden uytghedaen,</l>
        <l id="s9:l6">Maer hem al meer en meer belaen,</l>
        <l id="s9:l7">Ghelijck een Leeuw over hem krielen,</l>
        <l id="s9:l8">Als een Luypaert hem vernielen,</l>
        <l id="s9:l9">Wildy nu hier van zijn gherust,</l>
        <l id="s9:l10">Spout op het voncxken soo wortet gheblust,</l>
        <l id="s9:l11">Maer blaes dy op het voncxken claer</l>
        <l id="s9:l12">So comter een groot vyer daer naer,</l>
        <l id="s9:l13">Beyde cant uyt uwen monde comen.</l>
      </lg>
      <lg id="s10" type="stanza">
        <l id="s10:l1">Die sotten hebben hare hert</l>
        <l id="s10:l2">Al in die mont, t'welck menich smert;</l>
        <l id="s10:l3">Maer die met wijsheydt zijn begoten,</l>
        <l id="s10:l4">Hebben hare mont int hert besloten,</l>
        <l id="s10:l5">Overlegghet eerst in u selfs ghemoet,</l>
        <l id="s10:l6">Daer na spreeckt uyt uwen raet goedt,</l>
        <l id="s10:l7">Laet uwe leeringhe spueren,</l>
        <l id="s10:l8">Bewijst metter Schriftueren.</l>
        <l id="s10:l9">Als ghy onder d'onwyse zijt,</l>
        <l id="s10:l10">Soo merckt wat lyden wil den tijt:</l>
        <l id="s10:l11">Maer onder die Wyse vermaert,</l>
        <l id="s10:l12">Hebdy consent, dan vry uytvaert,</l>
        <l id="s10:l13">Vriendelijck sy altijt u spraken.</l>
      </lg>
      <lg id="s11" type="stanza">
        <l id="s11:l1">Ick segghet ulieden, het is claer;</l>
        <l id="s11:l2">Dat in den dach des oordeels swaer,</l>
        <l id="s11:l3">Een mensch moet rekenschap gheven,</l>
        <l id="s11:l4">Van zyne gantsche leven,</l>
        <l id="s11:l5">Oock van elck onnutte woort,</l>
        <l id="s11:l6">Het sy dan ydel of verstoort,</l>
        <l id="s11:l7">Of sotte clap, of spotteryen,</l>
        <l id="s11:l8">Wilt u hier van bevryen;</l>
        <l id="s11:l9">Want uyt u woorden dit omsoemt,</l>
        <l id="s11:l10">Suldy rechtveerdich worden of verdoemt:</l>
        <l id="s11:l11">Dus mensche weest om hooren snel,</l>
        <l id="s11:l12">Maer traech tot spreken, verstaet het wel,</l>
        <l id="s11:l13">En traagh tot toornicheden.</l>
      </lg>
      <lg id="s12" type="stanza">
        <l id="s12:l1">Hoort ghy wat quaets dat seght niemant,</l>
        <l id="s12:l2">Want swyghen u niet schaden cant,</l>
        <l id="s12:l3">Ghy sullet u vrienden niet verclaren,</l>
        <l id="s12:l4">Noch u vyandt openbaren,</l>
        <l id="s12:l5">Ist dat ghy 't sonder quaet ghevroen</l>
        <l id="s12:l6">Uwer conscientien, meucht ghedoen:</l>
        <l id="s12:l7">Want men hoort en mercket u woorden,</l>
        <l id="s12:l8">Maer men haet u als verstoorden,</l>
        <l id="s12:l9">Want waer veel woorden zijn verhaelt,</l>
        <l id="s12:l10">Daer heeftmen oock dickwils ghefaelt,</l>
        <l id="s12:l11">Siet ghy een in het spreken snel,</l>
        <l id="s12:l12">Soo staet het met een sot soo wel,</l>
        <l id="s12:l13">En die heeft meerder hoopen.</l>
      </lg>
      <lg id="s13" type="stanza">
        <l id="s13:l1">Een yder wacht hem van nu voort,</l>
        <l id="s13:l2">Dat hy hem soo seer niet verstoort,</l>
        <l id="s13:l3">Dat hy voor zijn vyanden,</l>
        <l id="s13:l4">Door zijn tonghe comt te schanden,</l>
        <l id="s13:l5">En weest oock niet soo seer onacht,</l>
        <l id="s13:l6">Dat ghy so spot, joct, boert en lacht</l>
        <l id="s13:l7">Om yemandt erghernis te gheven;</l>
        <l id="s13:l8">Maer vroom en oprecht leven,</l>
        <l id="s13:l9">Wort hier nu yemandt door ghesticht,</l>
        <l id="s13:l10">Die t'quaet verlaet, en soeckt het licht,</l>
        <l id="s13:l11">So heeft hy zyne beed' ontfaen.</l>
        <l id="s13:l12">Die hier nu maeckt dees sanghs vermaen,</l>
        <l id="s13:l13">Hy heeft wel strijdt van desen.</l>
      </lg>
    </lg>
  </text>
</song>
