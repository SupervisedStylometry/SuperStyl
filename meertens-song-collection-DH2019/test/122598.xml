<?xml version='1.0' encoding='utf-8' standalone='yes'?>
<song>
  <meta>
    <id>122598</id>
    <date>
      <year-start>1848</year-start>
      <year-end>1848</year-end>
    </date>
    <location>
      <orginal-name>gent</orginal-name>
      <standard-name>Gent, Belgium</standard-name>
      <coordinates>
        <lon>51.0538286</lon>
        <lat>3.7250121</lat>
      </coordinates>
    </location>
    <tags>
      <tag standard-name="historielied" translation="historical song">historielied</tag>
      <tag standard-name="afscheidslied" translation="farewell song">afscheidslied</tag>
      <tag standard-name="loflied" translation="praise song">loflied</tag>
    </tags>
    <melody/>
    <categories>
      <category translation="politics and history">politiek en geschiedenis</category>
      <category translation="occasions">gelegenheden</category>
      <category translation="religion">godsdienst</category>
    </categories>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">O God van hemelrijcke</l>
        <l id="s1:l2">Wat drucke es ons ghesciet,</l>
        <l id="s1:l3">Dien borghonschen alle ghelijcke!</l>
        <l id="s1:l4">God behoede Borbon voir verdriet.</l>
        <l id="s1:l5">Twas soe vrome een capiteyn:</l>
        <l id="s1:l6">Die hebben wy verloren,</l>
        <l id="s1:l7">Een edele heere reyn.</l>
      </lg>
      <lg id="s2" type="stanza">
        <l id="s2:l1">‘Menich slach hebbic ghesleghen,</l>
        <l id="s2:l2">Te paerde ende ooc te voet;</l>
        <l id="s2:l3">Groote victorie hebbic ghecreghen</l>
        <l id="s2:l4">Ter eeren den keyser soet;</l>
        <l id="s2:l5">Menich leet hebbic den coninc ghedaen.</l>
        <l id="s2:l6">Daer hy quam al voir Pavien,</l>
        <l id="s2:l7">Daer en mocht hy my niet ontgaen.</l>
      </lg>
      <lg id="s3" type="stanza">
        <l id="s3:l1">Melanen hebbic in ghenomen,</l>
        <l id="s3:l2">Met meneghen crijchsman vry;</l>
        <l id="s3:l3">De paus hadde dat vernomen:</l>
        <l id="s3:l4">Die sant hem goet volc by.</l>
        <l id="s3:l5">Sy meendender my wel af te slaen.</l>
        <l id="s3:l6">Die Veneetsianen quamen ooc mede;</l>
        <l id="s3:l7">Maer ten wasser niet wel vergaen.</l>
      </lg>
      <lg id="s4" type="stanza">
        <l id="s4:l1">Heel Ytalien hebbic ghedwonghen,</l>
        <l id="s4:l2">Ter eere den keyser fier;</l>
        <l id="s4:l3">Roomen hebbic bespronghen:</l>
        <l id="s4:l4">Daer bennic comen int dangier.</l>
        <l id="s4:l5">Het ghebuerde, al in den tweesten slach:</l>
        <l id="s4:l6">Daer bennic al deerlic doorscoten,</l>
        <l id="s4:l7">Daert so menich man ansach.</l>
      </lg>
      <lg id="s5" type="stanza">
        <l id="s5:l1">Och! adieu Karel, lieve neve!</l>
        <l id="s5:l2">Het moet nu ghesceyden sijn;</l>
        <l id="s5:l3">Nu moet ic u begheven;</l>
        <l id="s5:l4">Het sceyden doet my pijn.</l>
        <l id="s5:l5">Ic waende met u te winnen dat helich lant;</l>
        <l id="s5:l6">Nu moet ic emmer sterven.</l>
        <l id="s5:l7">God blive nu dijn onderstant!</l>
      </lg>
      <lg id="s6" type="stanza">
        <l id="s6:l1">Adieu, ghy edel heere bouwe,</l>
        <l id="s6:l2">Adieu, graef Joris van Sassen goet!</l>
        <l id="s6:l3">Weest doch den keyser ghetrouwe,</l>
        <l id="s6:l4">Dat biddic u, vri edel bloet!</l>
        <l id="s6:l5">Adieu, vice roy de Napels vry!</l>
        <l id="s6:l6">Nu moet ic van u sceyden:</l>
        <l id="s6:l7">Gods bermerticheyt sta my by!’</l>
      </lg>
      <lg id="s7" type="stanza">
        <l id="s7:l1">Die heeren weenden seere,</l>
        <l id="s7:l2">Sy hadden groot verdriet</l>
        <l id="s7:l3">Al om Borbon den heere,</l>
        <l id="s7:l4">Dat hy soe droeffelic sciet.</l>
        <l id="s7:l5">Die knechten maecten groet misbaer:</l>
        <l id="s7:l6">Sy en wisten wat bedriven;</l>
        <l id="s7:l7">Deen wranc sijn handen, dander trac sijn haer.</l>
      </lg>
      <lg id="s8" type="stanza">
        <l id="s8:l1">‘Ons troost hebben wy verloren,</l>
        <l id="s8:l2">Ende ooc ons toeverlaet!</l>
        <l id="s8:l3">Ic bidde Jesum uutvercoren,</l>
        <l id="s8:l4">Dat hy sijn siele ontfaet!</l>
        <l id="s8:l5">Ghetrouwen dienst heeft hy ghedaen.</l>
        <l id="s8:l6">God sal wel een ander verwecken,</l>
        <l id="s8:l7">Die dien keyser ooc sal bystaen!’</l>
      </lg>
      <lg id="s9" type="stanza">
        <l id="s9:l1">Wy moghen wel bedriven rouwe</l>
        <l id="s9:l2">Om Borbon den capitein goet,</l>
        <l id="s9:l3">Ende voir Wassenare ghetrouwe:</l>
        <l id="s9:l4">Hy heeft ooc ghestort sijn bloet,</l>
        <l id="s9:l5">Ter eeren den keyser, dat es waer:</l>
        <l id="s9:l6">Men mochte gheen ghetrouwer vinden,</l>
        <l id="s9:l7">Dan dese twee int openbaer.</l>
      </lg>
    </lg>
  </text>
</song>
