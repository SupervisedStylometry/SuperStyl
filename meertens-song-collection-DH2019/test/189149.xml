<?xml version='1.0' encoding='utf-8' standalone='yes'?>
<song>
  <meta>
    <id>189149</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Tien geboden</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Heft op u hart opent u ooren,</l>
        <l id="s1:l2">Ghy haer volc end traech int verslaen</l>
        <l id="s1:l3">Wilt uwes Gods stemme nu hooren</l>
        <l id="s1:l4">End sijn gheboden gade slaen.</l>
      </lg>
      <lg id="s2" type="stanza">
        <l id="s2:l1">Ick ben (seyt hy) u God end Heere,</l>
        <l id="s2:l2">Die u hebbe ghemaeckt gantsch vry,</l>
        <l id="s2:l3">Van t'jock twelck u beswaerde seere,</l>
        <l id="s2:l4">Hebt gheen andren God neven my,</l>
      </lg>
      <lg id="s3" type="stanza">
        <l id="s3:l1">Laet u gheen beelt maken noch snijden</l>
        <l id="s3:l2">Van eenich dinck int aertsche dal,</l>
        <l id="s3:l3">So ghy die eert t'eenighen tijden,</l>
        <l id="s3:l4">Vwe God seer jeloers zijn sal,</l>
      </lg>
      <lg id="s4" type="stanza">
        <l id="s4:l1">Ydelijck sijnen naem ghepresen,</l>
        <l id="s4:l2">Sult ghy niet nemen inden mont,</l>
        <l id="s4:l3">Want hy sal niet onschuldich wesen,</l>
        <l id="s4:l4">Die dien misbruyckt t'eenigher stont.</l>
      </lg>
      <lg id="s5" type="stanza">
        <l id="s5:l1">Arbeyt ses daghen, end met lusten,</l>
        <l id="s5:l2">Viert den sevensten Gods woort smaeckt,</l>
        <l id="s5:l3">Want God wild' op dien dach self rusten,</l>
        <l id="s5:l4">Van t'werck dat hy hadde ghemaeckt.</l>
      </lg>
      <lg id="s6" type="stanza">
        <l id="s6:l1">Vader en moeder sult ghy eeren,</l>
        <l id="s6:l2">Op dat ghy langh' in voorspoet leeft,</l>
        <l id="s6:l3">End op aerden seer meucht vermeeren,</l>
        <l id="s6:l4">Die u God tot den Herberch gheeft,</l>
      </lg>
      <lg id="s7" type="stanza">
        <l id="s7:l1">Dootslach end toorne sult ghy mijden</l>
        <l id="s7:l2">Al oncuysheyt vliet end afbreeckt,</l>
        <l id="s7:l3">Steelt niet al most ghy ghebreck lijden,</l>
        <l id="s7:l4">Gheen valsch ghetuychenisse spreeckt,</l>
      </lg>
      <lg id="s8" type="stanza">
        <l id="s8:l1">Van begheeren sult ghy u wachten,</l>
        <l id="s8:l2">Des naesten huys end wijf nu voort,</l>
        <l id="s8:l3">Na sijn knecht oft vee wilt niet trachten</l>
        <l id="s8:l4">Noch na al dat hem toebehoort.</l>
      </lg>
      <lg id="s9" type="stanza">
        <l id="s9:l1">O God u woort seer groot van machten</l>
        <l id="s9:l2">Luyt claerder dan eenich metael,</l>
        <l id="s9:l3">Gheeft ons de ghenaed' ende crachten,</l>
        <l id="s9:l4">Om dit te houden al te mael.</l>
      </lg>
    </lg>
  </text>
</song>
