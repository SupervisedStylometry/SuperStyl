<?xml version='1.0' encoding='utf-8' standalone='yes'?>
<song>
  <meta>
    <id>16433</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Een ridder en een meisje jong</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Had ick eenen getrouwen bode</l>
        <l id="s1:l2">en die waer hoghe van prise,</l>
        <l id="s1:l3">ick souden seynden in mijns vaders lant;</l>
        <l id="s1:l4">mi en lust hier niet langher te bliven.</l>
      </lg>
      <lg id="s2" type="stanza">
        <l id="s2:l1">Ick heb gheleeft so menigen dach</l>
        <l id="s2:l2">in also groter qualen,</l>
        <l id="s2:l3">ic sou so gaerne ontbonden sijn,</l>
        <l id="s2:l4">woude my mijn vader thuyswaert halen!</l>
      </lg>
      <lg id="s3" type="stanza">
        <l id="s3:l1">Als ic de werelt wel oversie,</l>
        <l id="s3:l2">so wort mijn herte so bange,</l>
        <l id="s3:l3">want ick so menighen verborghen strick sie</l>
        <l id="s3:l4">al voer mijn ooghen hanghen.</l>
      </lg>
      <lg id="s4" type="stanza">
        <l id="s4:l1">Ten is voerwaer gheen wonder groot,</l>
        <l id="s4:l2">al wort mijn hertken dickwils banghe;</l>
        <l id="s4:l3">daer wort soe menighe duechdelijck</l>
        <l id="s4:l4">met desen stricken ghevanghen.</l>
      </lg>
      <lg id="s5" type="stanza">
        <l id="s5:l1">Al had mi al dese werelt lief</l>
        <l id="s5:l2">met herten wtvercoren,</l>
        <l id="s5:l3">had ick Ihesum in mijn herte niet,</l>
        <l id="s5:l4">so waert toch altemael verloren.</l>
      </lg>
      <lg id="s6" type="stanza">
        <l id="s6:l1">Als ic dese werelt al oversie,</l>
        <l id="s6:l2">so en vinde ik nergens ruste;</l>
        <l id="s6:l3">waer ic mi keere oft wende, sie,</l>
        <l id="s6:l4">ic ligghe in swaren suchten.</l>
      </lg>
      <lg id="s7" type="stanza">
        <l id="s7:l1">Ic wil gaen al de werelt loos</l>
        <l id="s7:l2">met haren stricken laten varen,</l>
        <l id="s7:l3">ende seynden eenen trouwen bode</l>
        <l id="s7:l4">tot God minen hemelscen vader.</l>
      </lg>
      <lg id="s8" type="stanza">
        <l id="s8:l1">Als hi mijn druckelike stemme hoort</l>
        <l id="s8:l2">in sinen ooren luyden,</l>
        <l id="s8:l3">hi heeft mi so herteliken lief,</l>
        <l id="s8:l4">hi sal mi wel haest verbliden.</l>
      </lg>
      <lg id="s9" type="stanza">
        <l id="s9:l1">Die bode liep seer haestelijc</l>
        <l id="s9:l2">tot God haren hemelscen vader,</l>
        <l id="s9:l3">hi badt hem also vriendelijck,</l>
        <l id="s9:l4">dat hi sijn kint woude thuyswaerts halen.</l>
      </lg>
      <lg id="s10" type="stanza">
        <l id="s10:l1">‘Segt minen kinde seer haestelijc,</l>
        <l id="s10:l2">si moet een luttel verbeyden;</l>
        <l id="s10:l3">mijn sone heefter op aertrijck</l>
        <l id="s10:l4">so veel om haer gheleden.</l>
      </lg>
      <lg id="s11" type="stanza">
        <l id="s11:l1">‘Hy heeft haer costelijck hemels broot</l>
        <l id="s11:l2">tot haren troost ghelaten;</l>
        <l id="s11:l3">nochtans en was si niet te vreden,</l>
        <l id="s11:l4">si en wilde noch hoogher dingen smaken.</l>
      </lg>
      <lg id="s12" type="stanza">
        <l id="s12:l1">‘Segt haer, si moet de herde noot</l>
        <l id="s12:l2">der bitter dood ierst craken,</l>
        <l id="s12:l3">eer si die kerne der soeticheyt</l>
        <l id="s12:l4">van mijnre godheyt mach smaken.</l>
      </lg>
      <lg id="s13" type="stanza">
        <l id="s13:l1">‘Segt haer, de bruloft is al bereet,</l>
        <l id="s13:l2">dat broot dat is ghebacken,</l>
        <l id="s13:l3">die croon die ooc seer blinckende steet,</l>
        <l id="s13:l4">den wijn, die salmen tappen.</l>
      </lg>
      <lg id="s14" type="stanza">
        <l id="s14:l1">‘Die camer daer si in wonen sal,</l>
        <l id="s14:l2">die is so lieflijck den ooghen;</l>
        <l id="s14:l3">daer sal si sien, dat Paulus sach</l>
        <l id="s14:l4">doen hi was op ghetogen.</l>
      </lg>
      <lg id="s15" type="stanza">
        <l id="s15:l1">‘Hier mede troost mi mijn beminde bruyt,</l>
        <l id="s15:l2">ende segt haer, dat si op mi wil dincken;</l>
        <l id="s15:l3">ick wil altoos haer stierman sijn</l>
        <l id="s15:l4">als haer haer scipken wil ontsincken.’</l>
      </lg>
      <lg id="s16" type="stanza">
        <l id="s16:l1">Die ons dit liedeken eerstwerf sanc,</l>
        <l id="s16:l2">met swaren druck is hi bevanghen;</l>
        <l id="s16:l3">om te comen daermen heer Iesum siet,</l>
        <l id="s16:l4">daer na staet al sijn verlangen.</l>
      </lg>
    </lg>
  </text>
</song>
