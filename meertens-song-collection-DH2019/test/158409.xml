<?xml version='1.0' encoding='utf-8' standalone='yes'?>
<song>
  <meta>
    <id>158409</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Van de landgraaf van Hessen</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">IN lijden en ellenden,</l>
        <l id="s1:l2">Tranen, treuren, gheclach,</l>
        <l id="s1:l3">Tot God den Heer te wenden</l>
        <l id="s1:l4">Beyde nacht ende dach,</l>
        <l id="s1:l5">Leeren dus die Propheten,</l>
        <l id="s1:l6">Niemant dese secreten,</l>
        <l id="s1:l7">In sijn herte recht vaet,</l>
        <l id="s1:l8">Dan die hem selven haet.</l>
      </lg>
      <lg id="s2" type="stanza">
        <l id="s2:l1">Om hem selven te haten,</l>
        <l id="s2:l2">Oock alst een ander doet</l>
        <l id="s2:l3">Met achterclappich praten,</l>
        <l id="s2:l4">Lasterende het goet,</l>
        <l id="s2:l5">Tot lijdtsaemheyt wilt stueren,</l>
        <l id="s2:l6">Oock tot troost der Schriftueren,</l>
        <l id="s2:l7">V hert en uwen sin,</l>
        <l id="s2:l8">Schaed achtende ghewin.</l>
      </lg>
      <lg id="s3" type="stanza">
        <l id="s3:l1">Hierom alst recht wordt cruyckelt,</l>
        <l id="s3:l2">Vrome gheacht voor sodts,</l>
        <l id="s3:l3">Hadden byna ghestruyckelt</l>
        <l id="s3:l4">Etlijcke mannen Godts,</l>
        <l id="s3:l5">Siende haer die groot spreken,</l>
        <l id="s3:l6">Dat sy noch heylich leecken,</l>
        <l id="s3:l7">T'ghemeen volck viel tot haer,</l>
        <l id="s3:l8">Achten haer woorden waer.</l>
      </lg>
      <lg id="s4" type="stanza">
        <l id="s4:l1">Alle dinck sy vernieten,</l>
        <l id="s4:l2">Lasteren hooch hier ijn,</l>
        <l id="s4:l3">Dat moet noch weldoen hieten,</l>
        <l id="s4:l4">Vanden Hemel te zijn,</l>
        <l id="s4:l5">Verachtende den cleenen,</l>
        <l id="s4:l6">Wat soude God na gheenen</l>
        <l id="s4:l7">Vraghen die hoochste Heer,</l>
        <l id="s4:l8">En achtet hem gheen meer.</l>
      </lg>
      <lg id="s5" type="stanza">
        <l id="s5:l1">Nu siet dat sijn Godloosen,</l>
        <l id="s5:l2">Dien God gheluck hier gheeft,</l>
        <l id="s5:l3">Maer die liever vercosen</l>
        <l id="s5:l4">T'recht, onstraffelijck leeft</l>
        <l id="s5:l5">Haer handt in onschult wassen,</l>
        <l id="s5:l6">Laet ghy Heer die verrassen,</l>
        <l id="s5:l7">Dat haer plaegh en straf zy</l>
        <l id="s5:l8">Reed alle morghen ny.</l>
      </lg>
      <lg id="s6" type="stanza">
        <l id="s6:l1">Niet licht is te aenmercken</l>
        <l id="s6:l2">Hier van t'rechte verstant,</l>
        <l id="s6:l3">Wanneer met doncker swercken</l>
        <l id="s6:l4">Ghedrouwet wort het landt,</l>
        <l id="s6:l5">Die dan hart wort beproevet,</l>
        <l id="s6:l6">Veel troost hy wel behoevet,</l>
        <l id="s6:l7">Dat hy in gheen discoort</l>
        <l id="s6:l8">Mee val aent hoogher boort.</l>
      </lg>
      <lg id="s7" type="stanza">
        <l id="s7:l1">Eerman dit wel can weten,</l>
        <l id="s7:l2">Moetmen hem keeren om</l>
        <l id="s7:l3">Tot des Heeren secreten,</l>
        <l id="s7:l4">In sijnen heylichdom</l>
        <l id="s7:l5">Daer sietmen gheheel claerlijck,</l>
        <l id="s7:l6">Hoe cort ende vervaerlijck,</l>
        <l id="s7:l7">Dat ons God hem verstoort,</l>
        <l id="s7:l8">Die eerst hooch was ghehoort.</l>
      </lg>
      <lg id="s8" type="stanza">
        <l id="s8:l1">Sulcker een u volck schadelijck,</l>
        <l id="s8:l2">In den schijn als een vroom,</l>
        <l id="s8:l3">Sijn beelt maeckt hy versmadelijck,</l>
        <l id="s8:l4">Inder stadt als een droom,</l>
        <l id="s8:l5">Ghy setse op dat glatte,</l>
        <l id="s8:l6">En stortse gheheel platte,</l>
        <l id="s8:l7">Hoe vergaen sy so haest,</l>
        <l id="s8:l8">In een wesen verbaest.</l>
      </lg>
      <lg id="s9" type="stanza">
        <l id="s9:l1">Als wy blijven ghestadich,</l>
        <l id="s9:l2">By God al schijntet schant,</l>
        <l id="s9:l3">So houdt hy ons ghenadich,</l>
        <l id="s9:l4">Al by den rechter hant,</l>
        <l id="s9:l5">En leyt ons na sijn reade,</l>
        <l id="s9:l6">Bevryt voor alle schade</l>
        <l id="s9:l7">Vanden nijdighen man,</l>
        <l id="s9:l8">Neemt ons met eeren an.</l>
      </lg>
      <lg id="s10" type="stanza">
        <l id="s10:l1">Nu wy na sijn behaghen</l>
        <l id="s10:l2">Hem hebben onverveert,</l>
        <l id="s10:l3">Niet ist dat wy nu vraghen,</l>
        <l id="s10:l4">Na Hemel nochte eert,</l>
        <l id="s10:l5">En daer oock niet op achten,</l>
        <l id="s10:l6">Of lijf en siel versmachten,</l>
        <l id="s10:l7">Nu God ons troost gheheel</l>
        <l id="s10:l8">Is, ende onsen deel.</l>
      </lg>
      <lg id="s11" type="stanza">
        <l id="s11:l1">Ghelijck die van u wijcke,</l>
        <l id="s11:l2">En u verlaten sal,</l>
        <l id="s11:l3">Sullen vergen ghelijcke,</l>
        <l id="s11:l4">En ghy vernieltse al,</l>
        <l id="s11:l5">Die yets anders verkiesen,</l>
        <l id="s11:l6">En u liefde verliesen,</l>
        <l id="s11:l7">Van u worden gheschent</l>
        <l id="s11:l8">Als overspeelders blent.</l>
      </lg>
      <lg id="s12" type="stanza">
        <l id="s12:l1">Enick verbeyd met huylen</l>
        <l id="s12:l2">Den Heer, hy hoorde my,</l>
        <l id="s12:l3">Wt den grusamen cuylen</l>
        <l id="s12:l4">My trock, en maeckte vry,</l>
        <l id="s12:l5">Wt den modder met eenen,</l>
        <l id="s12:l6">En sette my op steenen,</l>
        <l id="s12:l7">Met mijn voet na sijn reen,</l>
        <l id="s12:l8">Dat ick ghewis can treen.</l>
      </lg>
      <lg id="s13" type="stanza">
        <l id="s13:l1">Laet ons bidden en waecken,</l>
        <l id="s13:l2">Van alle onrecht vlien,</l>
        <l id="s13:l3">Ons vernederen vaecken,</l>
        <l id="s13:l4">Nu en tot allen tien,</l>
        <l id="s13:l5">Dickwils lijdtmen benouwen</l>
        <l id="s13:l6">Op dat wy niet betrouwen</l>
        <l id="s13:l7">Op ons selfs, maer perfect</l>
        <l id="s13:l8">Op hem die de dooden verweckt.</l>
      </lg>
      <lg id="s14" type="stanza">
        <l id="s14:l1">In dese doot noch gheenen</l>
        <l id="s14:l2">Perijckel of propoost,</l>
        <l id="s14:l3">Laet ons die Heere weenen</l>
        <l id="s14:l4">Sonder Godlijcken troost,</l>
        <l id="s14:l5">Maer onse druck in vreuchden,</l>
        <l id="s14:l6">Ons ouderdom in jeuchden</l>
        <l id="s14:l7">Verandert hy eer lanck,</l>
        <l id="s14:l8">Hem zy eewich danck.</l>
      </lg>
    </lg>
  </text>
</song>
