<?xml version='1.0' encoding='utf-8' standalone='yes'?>
<song>
  <meta>
    <id>17007</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody>Ik wil mij gaan vertroosten in Jezus' lijden groot</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Ick wil mi gaen vertroosten</l>
        <l id="s1:l2">in Iesus liden groot,</l>
        <l id="s1:l3">al hevet ghestaen ten boosten,</l>
        <l id="s1:l4">het mocht noch werden goet;</l>
        <l id="s1:l5">al om mijn sondich leven</l>
        <l id="s1:l6">ben ick met druck bevaen;</l>
        <l id="s1:l7">dat wil ick gaen begeven;</l>
        <l id="s1:l8">o Iesu, siet mi aen.</l>
      </lg>
      <lg id="s2" type="stanza">
        <l id="s2:l1">Mijn suchten ende mijn kermen</l>
        <l id="s2:l2">siet aen, ghenadich God;</l>
        <l id="s2:l3">eylaes! wilt mijns ontfermen;</l>
        <l id="s2:l4">al heb ick u ghebot</l>
        <l id="s2:l5">versmaet tot menigher uren,</l>
        <l id="s2:l6">ick wil mi beteren gaen;</l>
        <l id="s2:l7">dit doet mijn herte trueren,</l>
        <l id="s2:l8">o Iesu, siet mi aen.</l>
      </lg>
      <lg id="s3" type="stanza">
        <l id="s3:l1">Den tijt heb ick verloren</l>
        <l id="s3:l2">die ghi mi hebt verleent;</l>
        <l id="s3:l3">nae u en wilde ick niet horen,</l>
        <l id="s3:l4">in sonden was ick versteent;</l>
        <l id="s3:l5">seer traech ben ic tot duechden,</l>
        <l id="s3:l6">al heb ick goed vermaen;</l>
        <l id="s3:l7">oorspronck der eewiger vruechden,</l>
        <l id="s3:l8">o Iesu, siet mi aen.</l>
      </lg>
      <lg id="s4" type="stanza">
        <l id="s4:l1">Al ben ick vol van sonden,</l>
        <l id="s4:l2">wilt mijns ghedachtich sijn;</l>
        <l id="s4:l3">u duecht is sonder gronden,</l>
        <l id="s4:l4">die schulden sijn al mijn;</l>
        <l id="s4:l5">ick kent, al yst seer spade,</l>
        <l id="s4:l6">en wilt mi niet versmaen,</l>
        <l id="s4:l7">aen u roep ick ghenade,</l>
        <l id="s4:l8">o Iesu, siet mi aen.</l>
      </lg>
      <lg id="s5" type="stanza">
        <l id="s5:l1">Och lacy mi, och armen,</l>
        <l id="s5:l2">hadde ict te voren versint,</l>
        <l id="s5:l3">soe mocht ick in uwen arme</l>
        <l id="s5:l4">rusten als u kint;</l>
        <l id="s5:l5">om mijn groote misdaden</l>
        <l id="s5:l6">mocht ick mi wel verslaen;</l>
        <l id="s5:l7">maer, vat vol alder ghenaden,</l>
        <l id="s5:l8">o Iesu, siet mi aen.</l>
      </lg>
      <lg id="s6" type="stanza">
        <l id="s6:l1">Maria, keyserinne,</l>
        <l id="s6:l2">des sondaers toeverlaet,</l>
        <l id="s6:l3">vercrijcht mi ws kints minne,</l>
        <l id="s6:l4">want mi nu nauwe staet.</l>
        <l id="s6:l5">O maghet wilt mi hooren,</l>
        <l id="s6:l6">in mijnder noot bi staen,</l>
        <l id="s6:l7">noch roep ick als te voren:</l>
        <l id="s6:l8">o Iesu, siet mi aen.</l>
      </lg>
      <lg id="s7" type="stanza">
        <l id="s7:l1">O heylighen alle gader</l>
        <l id="s7:l2">staet mi in noode bi,</l>
        <l id="s7:l3">wilt bidden God den vader,</l>
        <l id="s7:l4">dat hi mijnder ghenadich si;</l>
        <l id="s7:l5">mijn roepen en wil ic niet laten,</l>
        <l id="s7:l6">mocht ick ghenade ontfaen!</l>
        <l id="s7:l7">Noch roepe ick, macht mi baten:</l>
        <l id="s7:l8">o Iesu, siet mi aen!</l>
      </lg>
    </lg>
  </text>
</song>
