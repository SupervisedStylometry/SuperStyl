<?xml version='1.0' encoding='utf-8' standalone='yes'?>
<song>
  <meta>
    <id>16317</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Ghesegent sijn mijn liefs bruin ooghen,</l>
        <l id="s1:l2">die mijn jonck herte doen verdrooghen;</l>
        <l id="s1:l3">ghesegent sijn haer borstkens ront;</l>
        <l id="s1:l4">gheseghent sijn haer roode wanghen,</l>
        <l id="s1:l5">die my van minne doen verlanghen;</l>
        <l id="s1:l6">gheseghent is haer roode mont.</l>
      </lg>
      <lg id="s2" type="stanza">
        <l id="s2:l1">Schoon lief, ach had ick duisent tonghen</l>
        <l id="s2:l2">om uit te spreken, onbedwonghen,</l>
        <l id="s2:l3">en om te loven uwen naem,</l>
        <l id="s2:l4">ick sou hem door welsprekendheden,</l>
        <l id="s2:l5">ick sou u naem vol soetichheden</l>
        <l id="s2:l6">een iegelijk maken aengenaem.</l>
      </lg>
      <lg id="s3" type="stanza">
        <l id="s3:l1">Rijck God, ware ic Appollo mede,</l>
        <l id="s3:l2">dat ick u schildren mocht met vrede,</l>
        <l id="s3:l3">u aenschijn schoon, u rooden mont,</l>
        <l id="s3:l4">u lieflijck haar, u schoon bruin ooghen,</l>
        <l id="s3:l5">u vel, met bloet en sneeu doorvloghen,</l>
        <l id="s3:l6">en daer mijn hope is op ghegront.</l>
      </lg>
      <lg id="s4" type="stanza">
        <l id="s4:l1">Ghy sijt het die mijn deucht versekert,</l>
        <l id="s4:l2">ghy sijt diegeen die my verbetert,</l>
        <l id="s4:l3">waer mijn jonck herteken voor beeft.</l>
        <l id="s4:l4">Ach, sonder u soo moet ic sterven,</l>
        <l id="s4:l5">ach, sonder u moet ic bederven;</l>
        <l id="s4:l6">want ghy alleen my tleven gheeft.</l>
      </lg>
      <lg id="s5" type="stanza">
        <l id="s5:l1">Ghy sijt mijn lief, mijn alderliefste,</l>
        <l id="s5:l2">mijn alderschoonste, mijn alderfierste;</l>
        <l id="s5:l3">maeckt dat ic niet en comme te val,</l>
        <l id="s5:l4">opdat ic alle mijn vyanden</l>
        <l id="s5:l5">te niet mach brengen en te schanden,</l>
        <l id="s5:l6">die ons benyden overal.</l>
      </lg>
      <lg id="s6" type="stanza">
        <l id="s6:l1">De winter sal gheen kou ghehenghen,</l>
        <l id="s6:l2">de somer sal gheen vruchten brenghen,</l>
        <l id="s6:l3">de lichten dach sal niet opgaen,</l>
        <l id="s6:l4">men zal die werelt demoleren</l>
        <l id="s6:l5">en door de drooghe see passeeren,</l>
        <l id="s6:l6">eer ick, mijn liefste, u af sal gaen.</l>
      </lg>
    </lg>
  </text>
</song>
