<?xml version='1.0' encoding='utf-8' standalone='yes'?>
<song>
  <meta>
    <id>157238</id>
    <date>
      <year-start>1612</year-start>
      <year-end>1612</year-end>
    </date>
    <location>
      <orginal-name>amsterdam</orginal-name>
      <standard-name>Amsterdam, The Netherlands</standard-name>
      <coordinates>
        <lon>52.3745403</lon>
        <lat>4.89797550561798</lat>
      </coordinates>
    </location>
    <tags/>
    <melody>Te mei als alle vogels zingen</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">ICk ben Gods woort spreeckt die wijsheyt,</l>
        <l id="s1:l2">Ick sweve boven die aerde breyt,</l>
        <l id="s1:l3">Ghelijcken als die swercke,</l>
        <l id="s1:l4">Mijn tent is in die hoochte bereyt,</l>
        <l id="s1:l5">In die wolcken is mijn sterckte.</l>
      </lg>
      <lg id="s2" type="stanza">
        <l id="s2:l1">Over al ben ick hoort mijn bediedt,</l>
        <l id="s2:l2">Ghelijck den Hemel is so wiet,</l>
        <l id="s2:l3">So diep als die afgronden,</l>
        <l id="s2:l4">In Zee op aerden tot aller tiet,</l>
        <l id="s2:l5">Over al word ick bevonden.</l>
      </lg>
      <lg id="s3" type="stanza">
        <l id="s3:l1">Heydenen luyden aller gront,</l>
        <l id="s3:l2">By desen hebbe ick int ront</l>
        <l id="s3:l3">Ghesocht om daer te woonen,</l>
        <l id="s3:l4">Op dat ick erghens een plaetse vont,</l>
        <l id="s3:l5">Mijn heerlijckheyt te toonen.</l>
      </lg>
      <lg id="s4" type="stanza">
        <l id="s4:l1">Aller dinghen schepper sterck</l>
        <l id="s4:l2">Die my gheschapen heeft, sijn werck,</l>
        <l id="s4:l3">Bestelde my door sijn gracy,</l>
        <l id="s4:l4">En seyde Iacob in Israels perck</l>
        <l id="s4:l5">Sal zijn u habitacy.</l>
      </lg>
      <lg id="s5" type="stanza">
        <l id="s5:l1">Nochtans ben ick gheschapen fijn,</l>
        <l id="s5:l2">Voor die werelt van aenbegin,</l>
        <l id="s5:l3">En ick sal eewich leven.</l>
        <l id="s5:l4">En hebbe ghedient dit is mijn ghewin,</l>
        <l id="s5:l5">In sijn hutte met beven.</l>
      </lg>
      <lg id="s6" type="stanza">
        <l id="s6:l1">Nadien een sekere stede schoon,</l>
        <l id="s6:l2">Het ick vercreghen al in Syoon,</l>
        <l id="s6:l3">Hy heeft my willen stieren,</l>
        <l id="s6:l4">Dat ick die heylighe stadt ydoon,</l>
        <l id="s6:l5">Ierusalem sou regieren.</l>
      </lg>
      <lg id="s7" type="stanza">
        <l id="s7:l1">En ick ben omghewortelt wel,</l>
        <l id="s7:l2">By den volcke van Israhel,</l>
        <l id="s7:l3">T'welck is eerlijck ghepresen,</l>
        <l id="s7:l4">Op dat ick recht regieren sel,</l>
        <l id="s7:l5">Gods erfdeel uytghelesen.</l>
      </lg>
      <lg id="s8" type="stanza">
        <l id="s8:l1">Seer hooghe ick ook wassen con</l>
        <l id="s8:l2">Ghelijck een Ceder op Lybanon,</l>
        <l id="s8:l3">Ghelijck als een Cepresse,</l>
        <l id="s8:l4">Op den gheberchte van Hermon</l>
        <l id="s8:l5">Verstaet eens dese lesse.</l>
      </lg>
      <lg id="s9" type="stanza">
        <l id="s9:l1">Ick wasse oock hoort mijnen room,</l>
        <l id="s9:l2">Ghelijck als eenen palmboom,</l>
        <l id="s9:l3">Al in die water plassen,</l>
        <l id="s9:l4">Ghelijck als roosen by den stroom,</l>
        <l id="s9:l5">Die te Iericho wassen.</l>
      </lg>
      <lg id="s10" type="stanza">
        <l id="s10:l1">Als een olijfboom seer schoon,</l>
        <l id="s10:l2">Die staet int vrye velt ten toon,</l>
        <l id="s10:l3">Mijn vruchten overvloeye</l>
        <l id="s10:l4">Ghelijck amandelboom of ahoroon,</l>
        <l id="s10:l5">So stae ick oock en bloeye.</l>
      </lg>
      <lg id="s11" type="stanza">
        <l id="s11:l1">Caneel en costerlijcke cruyt,</l>
        <l id="s11:l2">Noch lieffelijcker ruyck ick uyt,</l>
        <l id="s11:l3">Als Myrthen ten exempel,</l>
        <l id="s11:l4">Galban Onix en myrrhen fruyt,</l>
        <l id="s11:l5">Als Wieroock in den tempel.</l>
      </lg>
      <lg id="s12" type="stanza">
        <l id="s12:l1">Oock hebbe ick ghelijck een eyck,</l>
        <l id="s12:l2">Mijn tacken lustich uytghebreyt,</l>
        <l id="s12:l3">Ick roock als een wijngaerde,</l>
        <l id="s12:l4">Mijn bloeme inder eewicheyt,</l>
        <l id="s12:l5">Seer rijcke vruchten baerde.</l>
      </lg>
      <lg id="s13" type="stanza">
        <l id="s13:l1">Begheert ghy mijnder groot en cleyn,</l>
        <l id="s13:l2">Comt herwaerts comt tot my alleyn,</l>
        <l id="s13:l3">Versaedt u van mijn vruchten,</l>
        <l id="s13:l4">Veel soeter dan honich zijn mijn reen,</l>
        <l id="s13:l5">Dan honichseem mijn giften.</l>
      </lg>
      <lg id="s14" type="stanza">
        <l id="s14:l1">Wie van my eet honghert met vlijt,</l>
        <l id="s14:l2">Wie van my drinckt die dorst altijt,</l>
        <l id="s14:l3">Wie my ghehoor wil gheven,</l>
        <l id="s14:l4">Die comt tot schande nochter spijt,</l>
        <l id="s14:l5">Wie my volcht die sal leven.</l>
      </lg>
      <lg id="s15" type="stanza">
        <l id="s15:l1">Siet dit is des verbonts ghebodt</l>
        <l id="s15:l2">Ghemaeckt al metten hoochsten Godt,</l>
        <l id="s15:l3">Dit zijn die heylighe wetten,</l>
        <l id="s15:l4">Die welcke Moyses Iacobs rodt</l>
        <l id="s15:l5">Tot eenen schat ginck setten.</l>
      </lg>
      <lg id="s16" type="stanza">
        <l id="s16:l1">Daer uyt gaet wijsheyt als een vloet,</l>
        <l id="s16:l2">Ghelijck dat water Phison doet,</l>
        <l id="s16:l3">Als t'groot is eenderleye,</l>
        <l id="s16:l4">En als dat water Tygris soet,</l>
        <l id="s16:l5">Als vloeyt al inden Meye.</l>
      </lg>
      <lg id="s17" type="stanza">
        <l id="s17:l1">Euphrates als hy is op t'groost,</l>
        <l id="s17:l2">Als die Iordane inden Oogst,</l>
        <l id="s17:l3">So isser uytghesproten,</l>
        <l id="s17:l4">Verstant als Nilus opghelooft</l>
        <l id="s17:l5">In den Herfst is ontsloten.</l>
      </lg>
      <lg id="s18" type="stanza">
        <l id="s18:l1">Die is gheweest in ghenen stee,</l>
        <l id="s18:l2">Diese uyt gheleert heeft alree,</l>
        <l id="s18:l3">Hy wort oock niet ghevonden,</l>
        <l id="s18:l4">Haer sin is rijcker dan eenighe zee,</l>
        <l id="s18:l5">Oock dieper dan d'afgronden.</l>
      </lg>
      <lg id="s19" type="stanza">
        <l id="s19:l1">In den hof vloeyen seer bequaem,</l>
        <l id="s19:l2">Vele beecken van mijn lichaem,</l>
        <l id="s19:l3">Ghelijckmen t'water ledde,</l>
        <l id="s19:l4">Te wateren door mijn hof ick raem,</l>
        <l id="s19:l5">En begiet mijn cruyt bedde.</l>
      </lg>
      <lg id="s20" type="stanza">
        <l id="s20:l1">Tot wateren heel wijt en bree,</l>
        <l id="s20:l2">Worden mijn beecken nu alree,</l>
        <l id="s20:l3">Aenmerckt dits mijn beden,</l>
        <l id="s20:l4">Mijn wateren worden een groote zee,</l>
        <l id="s20:l5">Dit zijn des wijsheyt reden.</l>
      </lg>
      <lg id="s21" type="stanza">
        <l id="s21:l1">Mijn leeringhe so wijt int ront,</l>
        <l id="s21:l2">Ghelijck den lichten morghen stont,</l>
        <l id="s21:l3">En schijnt veer met haer stralen,</l>
        <l id="s21:l4">Sy doet oock Prophecyen condt,</l>
        <l id="s21:l5">Die nimmermeer en falen.</l>
      </lg>
      <lg id="s22" type="stanza">
        <l id="s22:l1">Ey merckt nu toch alle ghemeyn,</l>
        <l id="s22:l2">Dat ick niet arbeyde alleyn,</l>
        <l id="s22:l3">Voor my maer haer ter eeren,</l>
        <l id="s22:l4">Die met een suyver herte reyn</l>
        <l id="s22:l5">Altijt wijsheyt begheeren.</l>
      </lg>
    </lg>
  </text>
</song>
