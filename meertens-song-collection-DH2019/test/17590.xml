<?xml version='1.0' encoding='utf-8' standalone='yes'?>
<song>
  <meta>
    <id>17590</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Mijn lyef is schoen ende suverlijck,</l>
        <l id="s1:l2">seer edel machtich ende rijck,</l>
        <l id="s1:l3">inder harten kan hi jubileren,</l>
        <l id="s1:l4">ende inden hoechsten ommeganck,</l>
        <l id="s1:l5">inden mont soe kan hy discanteren.</l>
      </lg>
      <lg id="s2" type="stanza">
        <l id="s2:l1">Hy is die heer daert al aen staet,</l>
        <l id="s2:l2">hi is mijn hoep mijn toeverlaet,</l>
        <l id="s2:l3">in allen mijnen lijden;</l>
        <l id="s2:l4">hi is die alre soetste troest,</l>
        <l id="s2:l5">hi kan die harten verblyden.</l>
      </lg>
      <lg id="s3" type="stanza">
        <l id="s3:l1">Och, als die siel van henen vaert,</l>
        <l id="s3:l2">ende sy dit dael der tranen laet staen,</l>
        <l id="s3:l3">ende sy dan coemt hier boven</l>
        <l id="s3:l4">al daer sy niet en mach worden versaedt</l>
        <l id="s3:l5">van dancken ende van loven,</l>
      </lg>
      <lg id="s4" type="stanza">
        <l id="s4:l1">Dan staet die brudegom voer die poert,</l>
        <l id="s4:l2">dan hoert die bruyt dat soete woert:</l>
        <l id="s4:l3">‘coemt’, seyt hi, ‘mijn vriendinne,</l>
        <l id="s4:l4">dat ju so langhe verborghen was</l>
        <l id="s4:l5">dat sult ghi nu bekennen.’</l>
      </lg>
      <lg id="s5" type="stanza">
        <l id="s5:l1">Dan wort die schoen bruyt in gheleit,</l>
        <l id="s5:l2">ende alle dinghen is daer bereyt;</l>
        <l id="s5:l3">men sal daer werschap beghinnen;</l>
        <l id="s5:l4">heer Ihesus sal selver die dienre sijn,</l>
        <l id="s5:l5">dat doet sijn groote minne.</l>
      </lg>
      <lg id="s6" type="stanza">
        <l id="s6:l1">Och selmen daer niet vrolijc sijn,</l>
        <l id="s6:l2">daer Ihesus selver schenct die wijn</l>
        <l id="s6:l3">uut schoen vergulde scalen,</l>
        <l id="s6:l4">uut een fonteyn al sonder gront;</l>
        <l id="s6:l5">men mach haer ghenoech uut halen.</l>
      </lg>
      <lg id="s7" type="stanza">
        <l id="s7:l1">Hy is dat broet, hi is die wijn,</l>
        <l id="s7:l2">hi is verdriver der hartse pijn,</l>
        <l id="s7:l3">hy is oock myne glori;</l>
        <l id="s7:l4">hy is die coninc van Ysrehel,</l>
        <l id="s7:l5">den grooten heer hier boven.</l>
      </lg>
      <lg id="s8" type="stanza">
        <l id="s8:l1">Myn lieff is soet en suyverlick,</l>
        <l id="s8:l2">schoon, edel, machtich ende rijck,</l>
        <l id="s8:l3">inder herten een iubileren,</l>
        <l id="s8:l4">al in't ontfanghen ghenoechelijck,</l>
        <l id="s8:l5">dat willen wy discanteren.</l>
      </lg>
      <lg id="s9" type="stanza">
        <l id="s9:l1">Hy kan affnemen wat my deert,</l>
        <l id="s9:l2">hy kan my geven wat mijn herte begeert,</l>
        <l id="s9:l3">hy kan mijn siele versaeden;</l>
        <l id="s9:l4">hy is der maeghdekens bruydegom weert,</l>
        <l id="s9:l5">een fonteyne vol ghenaeden.</l>
      </lg>
      <lg id="s10" type="stanza">
        <l id="s10:l1">Hy is de lieffde daer't al aen staedt,</l>
        <l id="s10:l2">hy is mijn hoochste toeverlaet</l>
        <l id="s10:l3">in alle myne lyden,</l>
        <l id="s10:l4">hy is den troost die niet en vergaet,</l>
        <l id="s10:l5">hy kan mijn herte verblyden.</l>
      </lg>
      <lg id="s11" type="stanza">
        <l id="s11:l1">O hooghe ghebieder der Seraphyn,</l>
        <l id="s11:l2">verwandelt ons nu waeter in wijn,</l>
        <l id="s11:l3">gheeft den dorstighen te drincken,</l>
        <l id="s11:l4">op dat wy uwer soeticheydt in onse pijn</l>
        <l id="s11:l5">altoos moghen ghedincken.</l>
      </lg>
      <lg id="s12" type="stanza">
        <l id="s12:l1">Och, als de ziele dan sal gaen</l>
        <l id="s12:l2">en laten dit dal der traenen staen</l>
        <l id="s12:l3">en komen dan naer boven,</l>
        <l id="s12:l4">daermense niet versaeden en kan</l>
        <l id="s12:l5">van liefde en Godt te loven,</l>
      </lg>
      <lg id="s13" type="stanza">
        <l id="s13:l1">Dan komt den bruydegom voor de poort,</l>
        <l id="s13:l2">dan hoort de bruydt dat soete woordt:</l>
        <l id="s13:l3">‘Komt in, mijn suyver vriendinne;</l>
        <l id="s13:l4">daer ghy soo langhe hebt aff ghehoort,</l>
        <l id="s13:l5">dat suldy nu leeren kinnen.’</l>
      </lg>
      <lg id="s14" type="stanza">
        <l id="s14:l1">Dan wordt de schoon bruydt ingheleyt,</l>
        <l id="s14:l2">en alle dinghen zijn daer bereyt</l>
        <l id="s14:l3">van buyten en van binnen;</l>
        <l id="s14:l4">maer, oft sy wt oft innewaerts gaet,</l>
        <l id="s14:l5">sy sal daer werelden vinden.</l>
      </lg>
      <lg id="s15" type="stanza">
        <l id="s15:l1">De schoone tafel is daer bereyt,</l>
        <l id="s15:l2">die dierbaer spyse is daer op gheleydt,</l>
        <l id="s15:l3">men sal daer den maeltijdt beghinnen;</l>
        <l id="s15:l4">Iesus dient selver, ghelijck hy seydt,</l>
        <l id="s15:l5">dat doet zijn groote minne.</l>
      </lg>
      <lg id="s16" type="stanza">
        <l id="s16:l1">Daer komt ter taefelen dat hemelsch broodt,</l>
        <l id="s16:l2">den wijn is beyde wit en roodt,</l>
        <l id="s16:l3">van sonderlinghe smaecke;</l>
        <l id="s16:l4">daer worden sy droncken kleyn en groot,</l>
        <l id="s16:l5">al die in dat pryeel gheraecken.</l>
      </lg>
      <lg id="s17" type="stanza">
        <l id="s17:l1">Daer is den bruydegom selve den waerdt,</l>
        <l id="s17:l2">hy schinckt den wijn al onghespaert,</l>
        <l id="s17:l3">den wijn van grooter krachten,</l>
        <l id="s17:l4">daer Christus selver af is den wijngaert;</l>
        <l id="s17:l5">men derffer niet langhe naer wachten.</l>
      </lg>
      <lg id="s18" type="stanza">
        <l id="s18:l1">Och wat vreuchde mach daer zijn,</l>
        <l id="s18:l2">daer Iesus selver schinckt den wijn,</l>
        <l id="s18:l3">in volle vergulde schaelen,</l>
        <l id="s18:l4">al wt de grondeloose fonteyn;</l>
        <l id="s18:l5">daer machmen genoech wt haelen.</l>
      </lg>
      <lg id="s19" type="stanza">
        <l id="s19:l1">De bruydt mach in des Heeren wijn</l>
        <l id="s19:l2">wel altijdt bly en vrolijck zijn,</l>
        <l id="s19:l3">men sals haer niet benyden;</l>
        <l id="s19:l4">maer wat sy haelt, 't is al betaelt;</l>
        <l id="s19:l5">ist wonder is sy blyde?</l>
      </lg>
      <lg id="s20" type="stanza">
        <l id="s20:l1">Dan is vervult dat sy hier seyt:</l>
        <l id="s20:l2">‘den bruydegom heeft my binnen geleyt,</l>
        <l id="s20:l3">hy gaf my selfs te drincken,</l>
        <l id="s20:l4">soo dat ick van grooter vrolijckheydt</l>
        <l id="s20:l5">in mijn liefs armkens moest sincken.’</l>
      </lg>
      <lg id="s21" type="stanza">
        <l id="s21:l1">Hy is dat broodt, hy is den wijn,</l>
        <l id="s21:l2">hy is verdryvende alle pijn,</l>
        <l id="s21:l3">hy is een vrolijck iubileren,</l>
        <l id="s21:l4">hy is den Koninck van Israel fijn,</l>
        <l id="s21:l5">den grooten Heere der Heeren.</l>
      </lg>
      <lg id="s22" type="stanza">
        <l id="s22:l1">Daer sal dat hert ontbonden zijn</l>
        <l id="s22:l2">en hebben vergheten alle pijn,</l>
        <l id="s22:l3">men salder altoos aenschouwen</l>
        <l id="s22:l4">de hooge heylighe Dryvuldicheyt reyn,</l>
        <l id="s22:l5">die vreucht altoos behouwen.</l>
      </lg>
      <lg id="s23" type="stanza">
        <l id="s23:l1">Des Heeren palays sal altijdt staen,</l>
        <l id="s23:l2">de groote vreucht en sal noyt vergaen,</l>
        <l id="s23:l3">men salse altoos beghinnen:</l>
        <l id="s23:l4">de een is van d' anders blijdschap saen</l>
        <l id="s23:l5">vermaeckt in grooter minnen.</l>
      </lg>
      <lg id="s24" type="stanza">
        <l id="s24:l1">O nieuw Hierusalem, schoone pleyn,</l>
        <l id="s24:l2">dat ick u derve, deert my certeyn,</l>
        <l id="s24:l3">hoe ver soo zijn u weyden;</l>
        <l id="s24:l4">och hoe ghenoechelijck ist daer zijn;</l>
        <l id="s24:l5">wee hem die daer af scheyden!</l>
      </lg>
      <lg id="s25" type="stanza">
        <l id="s25:l1">O Iesus, uwen soeten naem</l>
        <l id="s25:l2">is eenen kelder met most ontdaen,</l>
        <l id="s25:l3">een schoon pryeel met bloemen;</l>
        <l id="s25:l4">hoe badt gesmaeckt, hoe meerderen dorst;</l>
        <l id="s25:l5">wanneer sal ick daer komen?</l>
      </lg>
      <lg id="s26" type="stanza">
        <l id="s26:l1">Die wilt komen tot deser hooger Heeren zaele,</l>
        <l id="s26:l2">al tot dat lieffelijck avondmaele,</l>
        <l id="s26:l3">die moet al overgheven,</l>
        <l id="s26:l4">al dat de quaede natuer begheert,</l>
        <l id="s26:l5">en lijden een stervende leven.</l>
      </lg>
      <lg id="s27" type="stanza">
        <l id="s27:l1">Die hier wilt sterven, die sal daer leven,</l>
        <l id="s27:l2">die hier wilt derven, die salmen gheven</l>
        <l id="s27:l3">dat goedt al boven maten;</l>
        <l id="s27:l4">daerom laet ons sterven ende derven</l>
        <l id="s27:l5">en ons selven laeten.</l>
      </lg>
      <lg id="s28" type="stanza">
        <l id="s28:l1">O Iesu, minnelijcke Heere,</l>
        <l id="s28:l2">naer u verlanght my al te seere,</l>
        <l id="s28:l3">och helpt my nu verwinnen;</l>
        <l id="s28:l4">want sonder u en vermach ick niet</l>
        <l id="s28:l5">van buyten noch van binnen.</l>
      </lg>
      <lg id="s29" type="stanza">
        <l id="s29:l1">O ziele mijn, laet ons opstaen</l>
        <l id="s29:l2">en met begheerten overgaen</l>
        <l id="s29:l3">alle dese hooghe berghen,</l>
        <l id="s29:l4">soo moghen wy een levendich leven</l>
        <l id="s29:l5">vinden sonder sterven. Amen.</l>
      </lg>
    </lg>
  </text>
</song>
