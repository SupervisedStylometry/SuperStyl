<?xml version='1.0' encoding='utf-8' standalone='yes'?>
<song>
  <meta>
    <id>15317</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Amoureus lief cost ick bevinden</l>
        <l id="s1:l2">dat gy my eenichsins beminde,</l>
        <l id="s1:l3">alle mijn droefheyt liet ick staen;</l>
        <l id="s1:l4">ick soude mijn selven gaen verblyden,</l>
        <l id="s1:l5">spijt al die gene diet benyden,</l>
        <l id="s1:l6">en met u, lieveken, spasseren gaen.</l>
      </lg>
      <lg id="s2" type="stanza">
        <l id="s2:l1">Ick seg, het sijn mijns liefs bruyn ooghen,</l>
        <l id="s2:l2">die mijn ionck herteken doen verdrooghen</l>
        <l id="s2:l3">ick seg, het sijn haer borstkens ront,</l>
        <l id="s2:l4">ick seg, het sijn haer roode wangen</l>
        <l id="s2:l5">waer naer ick hebbe soo groot verlangen,</l>
        <l id="s2:l6">om te cuschen haren rooden mondt.</l>
      </lg>
      <lg id="s3" type="stanza">
        <l id="s3:l1">Mijn alderliefste, mijn beminde,</l>
        <l id="s3:l2">seer goedertieren ick u vinde,</l>
        <l id="s3:l3">dewelck my doet verwinnen pijn;</l>
        <l id="s3:l4">merckende, lief, u aenschijn schoone</l>
        <l id="s3:l5">en u goede gratie idoone,</l>
        <l id="s3:l6">'t selve my doet geluckich sijn.</l>
      </lg>
      <lg id="s4" type="stanza">
        <l id="s4:l1">Ik wou dat ick had duysent tonghen</l>
        <l id="s4:l2">om uyt te spreken onbedwonghen,</l>
        <l id="s4:l3">om te doen blincken uwen naem;</l>
        <l id="s4:l4">o Godt, had ick welsprekentheden,</l>
        <l id="s4:l5">om uwen naem uyt soeticheden</l>
        <l id="s4:l6">iegelijck te maecken heel bequaem.</l>
      </lg>
      <lg id="s5" type="stanza">
        <l id="s5:l1">Rijck Godt, waer ick Apollo mede,</l>
        <l id="s5:l2">dat ick u schilderen mocht met vrede,</l>
        <l id="s5:l3">u aenschijn schoon, uwen rooden mont,</l>
        <l id="s5:l4">u suyver haer, u schoon bruyn oogen,</l>
        <l id="s5:l5">u voorhooft als den sneeu doorvloghen,</l>
        <l id="s5:l6">daer alle mijn hoop op is gegront.</l>
      </lg>
      <lg id="s6" type="stanza">
        <l id="s6:l1">Ghy sijt die ghene die my versekert,</l>
        <l id="s6:l2">ghy sijt die ghene die my verbetert,</l>
        <l id="s6:l3">ghy sijt die my het leven geeft;</l>
        <l id="s6:l4">want sonder u soo moet ick sterven,</l>
        <l id="s6:l5">en sonder u moet ick bederven,</l>
        <l id="s6:l6">en sonder u mijn jonck hert beeft.</l>
      </lg>
      <lg id="s7" type="stanza">
        <l id="s7:l1">Den winter en sal geen coude gehingen,</l>
        <l id="s7:l2">den somer en sal geen vruchten voortbringen,</l>
        <l id="s7:l3">den lichten dach en sal niet op gaen,</l>
        <l id="s7:l4">men sal die werelt sien demoleren,</l>
        <l id="s7:l5">die see sonder baren passeren,</l>
        <l id="s7:l6">eer ick u, lieveken, sal afgaen.</l>
      </lg>
      <lg id="s8" type="stanza">
        <l id="s8:l1">De liefde en is maer een verheugen,</l>
        <l id="s8:l2">de liefde en is maer een vermeughen,</l>
        <l id="s8:l3">de liefde en is maer tijt verdrijf,</l>
        <l id="s8:l4">de liefde en is maer een bermertichede,</l>
        <l id="s8:l5">de liefde en is maer een peis en vrede,</l>
        <l id="s8:l6">als liefde comt van beyde sij.</l>
      </lg>
      <lg id="s9" type="stanza">
        <l id="s9:l1">Ter contrarie de liefde en is maer pijne,</l>
        <l id="s9:l2">een helle vol alder fenijne,</l>
        <l id="s9:l3">niet dan een eeuwighe doot confuys,</l>
        <l id="s9:l4">niet dan wreetheyt, ellende, droefhede,</l>
        <l id="s9:l5">niet dan wanhoop en groote onvrede,</l>
        <l id="s9:l6">daer twist en tweedracht is in huys.</l>
      </lg>
      <lg id="s10" type="stanza">
        <l id="s10:l1">Bemint mij toch, o schoon kerssauwe,</l>
        <l id="s10:l2">o fleur en blom van alle vrauwen,</l>
        <l id="s10:l3">al soo de jonckheyt dat uyt geeft;</l>
        <l id="s10:l4">laet ons de reyne blommekens plucken,</l>
        <l id="s10:l5">laet ons te samen de liefde in drucken,</l>
        <l id="s10:l6">waer by ons ionck hert in vreuchden leeft.</l>
      </lg>
      <lg id="s11" type="stanza">
        <l id="s11:l1">Ghedenckt den tijt die is voorleden;</l>
        <l id="s11:l2">die en can men niet weder besteden</l>
        <l id="s11:l3">als dan die jonchdicheyt failleert;</l>
        <l id="s11:l4">dus, lief, wilt daer op rypelijck letten</l>
        <l id="s11:l5">en oock niet langer meer uytsetten</l>
        <l id="s11:l6">dat nu den tijt u presenteert.</l>
      </lg>
      <lg id="s12" type="stanza">
        <l id="s12:l1">O roosken root seer wijt ontloken,</l>
        <l id="s12:l2">wat baet dat ick u heb geroken?</l>
        <l id="s12:l3">u gheur, coleur, schoon in het dal,</l>
        <l id="s12:l4">u reucken is mijn medecyne;</l>
        <l id="s12:l5">maer tis myn hert een groote pyne,</l>
        <l id="s12:l6">als u een ander plucken sal.</l>
      </lg>
      <lg id="s13" type="stanza">
        <l id="s13:l1">Dat u belieft my wel beminde,</l>
        <l id="s13:l2">soo laet my nu u vrintschap vinden,</l>
        <l id="s13:l3">gy sulter weten wie ick ben;</l>
        <l id="s13:l4">laet my aenschouwen u gesichte,</l>
        <l id="s13:l5">op dat mijn jonghe hert verlichte,</l>
        <l id="s13:l6">om dat ick, lief, u dienaar ben.</l>
      </lg>
      <lg id="s14" type="stanza">
        <l id="s14:l1">Oft ik u, lieveken, eens besochte,</l>
        <l id="s14:l2">het gelasken van minnen eens becochten,</l>
        <l id="s14:l3">en soudy, lief, aenveerden niet,</l>
        <l id="s14:l4">soo moet ick dolen achter lande;</l>
        <l id="s14:l5">het waer u, lief, een groote schande</l>
        <l id="s14:l6">dat gy my liet al int verdriet.</l>
      </lg>
      <lg id="s15" type="stanza">
        <l id="s15:l1">Ghy sijt mijn lief, mijn alderliefste,</l>
        <l id="s15:l2">mijn alderschoonste, mijn alderfierste,</l>
        <l id="s15:l3">maeck dat ick niet en comme te val;</l>
        <l id="s15:l4">op dat ick alle mijn vijanden</l>
        <l id="s15:l5">te niet mach brengen en ten schanden,</l>
        <l id="s15:l6">die ons benijden over al.</l>
      </lg>
      <lg id="s16" type="stanza">
        <l id="s16:l1">Princesse, gy sijt nu om slapen,</l>
        <l id="s16:l2">adieu schoon lief, om u ick wake,</l>
        <l id="s16:l3">adieu mijn lief, die ick bemin;</l>
        <l id="s16:l4">adieu mijn liefste lief gepresen,</l>
        <l id="s16:l5">morgen vroech, alst dach sal wesen,</l>
        <l id="s16:l6">sal ick u, lief, weer comen bij.</l>
      </lg>
    </lg>
  </text>
</song>
