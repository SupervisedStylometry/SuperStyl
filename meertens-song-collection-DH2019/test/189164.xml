<?xml version='1.0' encoding='utf-8' standalone='yes'?>
<song>
  <meta>
    <id>189164</id>
    <date>
      <year-start>1609</year-start>
      <year-end>1609</year-end>
    </date>
    <location>
      <orginal-name>enkhuizen</orginal-name>
      <standard-name>Enkhuizen, The Netherlands</standard-name>
      <coordinates>
        <lon>52.7036282</lon>
        <lat>5.2901222</lat>
      </coordinates>
    </location>
    <tags/>
    <melody>Psalm 006 Datheen</melody>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Des Heeren vrede uytghelesen,</l>
        <l id="s1:l2">Die moet altijt ghepresen,</l>
        <l id="s1:l3">Mijne vriendinne zijn,</l>
        <l id="s1:l4">By u tot sijnder eeren,</l>
        <l id="s1:l5">Wassen ende vermeeren</l>
        <l id="s1:l6">Is de groete van mijn,</l>
      </lg>
      <lg id="s2" type="stanza">
        <l id="s2:l1">Tot u mijn vrient ydoone,</l>
        <l id="s2:l2">Op dat ghy s'levens croone,</l>
        <l id="s2:l3">Van God door sijn ghena,</l>
        <l id="s2:l4">Oock mede meucht verwerven,</l>
        <l id="s2:l5">Daermen bevrijt van sterven,</l>
        <l id="s2:l6">Sal sijn vroech ende spa,</l>
      </lg>
      <lg id="s3" type="stanza">
        <l id="s3:l1">Vroech ende spa wilt trachten,</l>
        <l id="s3:l2">Den Heer in u ghedachten,</l>
        <l id="s3:l3">Altijt te houden goet,</l>
        <l id="s3:l4">Op dat hy u mach steuren,</l>
        <l id="s3:l5">End leyden t'aller uren,</l>
        <l id="s3:l6">Na sijnen wille goet.</l>
      </lg>
      <lg id="s4" type="stanza">
        <l id="s4:l1">Die na sijnen wille leven,</l>
        <l id="s4:l2">Sullen worden verheven,</l>
        <l id="s4:l3">Ende morghen ontfaen,</l>
        <l id="s4:l4">Den inganck tot sijn rijcke,</l>
        <l id="s4:l5">Seer schoon en heerlijcke,</l>
        <l id="s4:l6">Ende met vreuchden staen.</l>
      </lg>
      <lg id="s5" type="stanza">
        <l id="s5:l1">Staende met grooter vreuchden,</l>
        <l id="s5:l2">Voor den Heere vol deuchden,</l>
        <l id="s5:l3">Sullen sy hooren jent,</l>
        <l id="s5:l4">Comt ghy ghebenedijden,</l>
        <l id="s5:l5">Besie nu met verblijden,</l>
        <l id="s5:l6">Dat eewich rijck present,</l>
      </lg>
      <lg id="s6" type="stanza">
        <l id="s6:l1">Dat eeuwich rijck wilt hooren,</l>
        <l id="s6:l2">Dat bereyt is te vooren,</l>
        <l id="s6:l3">Al van s'werelts begin,</l>
        <l id="s6:l4">Comt ghy knechten ghetrouwe</l>
        <l id="s6:l5">Doet wech nu alle rouwe,</l>
        <l id="s6:l6">End gaet met blijdtschap in.</l>
      </lg>
      <lg id="s7" type="stanza">
        <l id="s7:l1">Dese blijtschap sonder treuren,</l>
        <l id="s7:l2">die sal daer eeuwich dueren,</l>
        <l id="s7:l3">Sonder ophouden siet,</l>
        <l id="s7:l4">Noyt ooghe hoort mijn vermonden,</l>
        <l id="s7:l5">En heeft tot deser stonden,</l>
        <l id="s7:l6">Dees vreucht sonder verdriet</l>
      </lg>
      <lg id="s8" type="stanza">
        <l id="s8:l1">Ghesien, noch te gheen ooren</l>
        <l id="s8:l2">En hebben dit te voeren</l>
        <l id="s8:l3">Ghehoort, noch het en is</l>
        <l id="s8:l4">In gheen herte ghecomen,</l>
        <l id="s8:l5">Des menschen, dat den vroomen</l>
        <l id="s8:l6">Verwacht na desen wis.</l>
      </lg>
      <lg id="s9" type="stanza">
        <l id="s9:l1">Na desen sy verwachten</l>
        <l id="s9:l2">dat haer, wilt hier op achten,</l>
        <l id="s9:l3">Sal werden afghedaen,</l>
        <l id="s9:l4">Die tranen van haer wanghen,</l>
        <l id="s9:l5">Sy moghen wel verlanghen,</l>
        <l id="s9:l6">Om dit al te ontfaen,</l>
      </lg>
      <lg id="s10" type="stanza">
        <l id="s10:l1">Te ontfaen mijn lief vercooren,</l>
        <l id="s10:l2">Is ons bekent te vooren,</l>
        <l id="s10:l3">Dat die God dienen wel,</l>
        <l id="s10:l4">Sulckes sullen ghenieten,</l>
        <l id="s10:l5">Dus laet u niet verdrieten,</l>
        <l id="s10:l6">Te doen na Gods bevel,</l>
      </lg>
      <lg id="s11" type="stanza">
        <l id="s11:l1">Mijn lieve schaep ghepresen,</l>
        <l id="s11:l2">Wilt doch ghedachtich wesen,</l>
        <l id="s11:l3">Op dese vreuchde groot,</l>
        <l id="s11:l4">Al ist dat wy hier treuren,</l>
        <l id="s11:l5">Het sal niet langhe dueren,</l>
        <l id="s11:l6">Vreest den Heere devoot,</l>
      </lg>
      <lg id="s12" type="stanza">
        <l id="s12:l1">Oorlof wilt doch verbeyden,</l>
        <l id="s12:l2">Al zijn wy nu verscheyden,</l>
        <l id="s12:l3">Ick hoop wy sullen bly,</l>
        <l id="s12:l4">Haer weder by een comen,</l>
        <l id="s12:l5">Laet ons slecht als de vromen,</l>
        <l id="s12:l6">Dienen den Heere vry.</l>
      </lg>
      <lg id="s13" type="stanza">
        <l id="s13:l1">Adieu mijn liefste op aerden,</l>
        <l id="s13:l2">Met u schaepkens van waerden,</l>
        <l id="s13:l3">Mijn lieve kinderkens kleyn,</l>
        <l id="s13:l4">Groet doch alle de vrienden,</l>
        <l id="s13:l5">Segt adieu die bekenden,</l>
        <l id="s13:l6">Van my u dienaer pleyn.</l>
      </lg>
    </lg>
  </text>
</song>
