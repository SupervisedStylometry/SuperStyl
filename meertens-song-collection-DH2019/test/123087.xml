<?xml version='1.0' encoding='utf-8' standalone='yes'?>
<song>
  <meta>
    <id>123087</id>
    <date>
      <year-start>1848</year-start>
      <year-end>1848</year-end>
    </date>
    <location>
      <orginal-name>gent</orginal-name>
      <standard-name>Gent, Belgium</standard-name>
      <coordinates>
        <lon>51.0538286</lon>
        <lat>3.7250121</lat>
      </coordinates>
    </location>
    <tags>
      <tag standard-name="verhalend lied" translation="narrative song">verhalend lied</tag>
    </tags>
    <melody>Het is goed pais goed vrede in alle des heren landen</melody>
    <categories>
      <category translation="narratives">verhalen</category>
    </categories>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Het is goet pays, goet vrede in alle duitsche landen</l>
        <l id="s1:l2">Sonder Thijsken vanden Schilde,</l>
        <l id="s1:l3">Hy leit te Delder ghevanghen,</l>
        <l id="s1:l4">Hy leit ghevanghen so swaerlick op sijn lijf.</l>
      </lg>
      <lg id="s2" type="stanza">
        <l id="s2:l1">Die vrou al vanden Schilde,</l>
        <l id="s2:l2">Sy lach op hogher tinnen,</l>
        <l id="s2:l3">Sy sach die heren, die borghers comen binnen,</l>
        <l id="s2:l4">Sy en sach daer Thijsken haer liefste boele niet.</l>
      </lg>
      <lg id="s3" type="stanza">
        <l id="s3:l1">‘Ghy ruiters, ghy rovers,</l>
        <l id="s3:l2">Ghy heren van der straten,</l>
        <l id="s3:l3">Waer hebdy Thijsken vanden Schilde ghelaten,</l>
        <l id="s3:l4">Waer hebdy ghelaten die liefste boele mijn?’</l>
      </lg>
      <lg id="s4" type="stanza">
        <l id="s4:l1">- ‘Och vrouken vanden Schilde,</l>
        <l id="s4:l2">Nu laet u niet verlanghen,</l>
        <l id="s4:l3">Dat Thijsken vanden Schilde</l>
        <l id="s4:l4">Te Delder leit ghevanghen.’</l>
      </lg>
      <lg id="s5" type="stanza">
        <l id="s5:l1">Dat vrouken vanden Schilde</l>
        <l id="s5:l2">En woudes niet gheloven:</l>
        <l id="s5:l3">Sy dede haer paerdeken sadelen ende tomen,</l>
        <l id="s5:l4">Sy reedt te Delder al voor dat hoghe huis.</l>
      </lg>
      <lg id="s6" type="stanza">
        <l id="s6:l1">‘Och Thijsken vanden Schilde</l>
        <l id="s6:l2">Dats bistu nu hier binnen,</l>
        <l id="s6:l3">So steect uw hoofdeken al uit der hogher tinnen,</l>
        <l id="s6:l4">Laet my aenschouwen uw fiere jonghe lijf.’</l>
      </lg>
      <lg id="s7" type="stanza">
        <l id="s7:l1">Thijsken vanden Schilde</l>
        <l id="s7:l2">En liets hem niet verdrieten,</l>
        <l id="s7:l3">Hy liet sijn hoofdeken ter hogher tinnen uit schieten,</l>
        <l id="s7:l4">Hy liet haer aenschouwen sijn fiere jonghe lijf.</l>
      </lg>
      <lg id="s8" type="stanza">
        <l id="s8:l1">‘Thijsken vanden Schilde</l>
        <l id="s8:l2">Ghy en woudt my niet gheloven,</l>
        <l id="s8:l3">Dat ghy by daghe, by nachte soudt laten uw ruiten, uw roven,</l>
        <l id="s8:l4">Dat ghy soudt laten uw roven ter halver middernacht.’</l>
      </lg>
      <lg id="s9" type="stanza">
        <l id="s9:l1">- ‘Ja vrouken vanden Schilde,</l>
        <l id="s9:l2">Dat quam by uwen schulden,</l>
        <l id="s9:l3">Dat ghy woudt draghen dat silver ende root gulden,</l>
        <l id="s9:l4">Dat ghy woudt draghen dat rode beslaghen gout.’</l>
      </lg>
      <lg id="s10" type="stanza">
        <l id="s10:l1">- ‘Och Thijsken vanden Schilde,</l>
        <l id="s10:l2">Haddy dat woort ghesweghen,</l>
        <l id="s10:l3">Met silver ende rode gout haddick u op doen weghen,</l>
        <l id="s10:l4">Dat u nu sal costen dijn fiere jonghe lijf.’</l>
      </lg>
      <lg id="s11" type="stanza">
        <l id="s11:l1">‘Och vrouken vanden Schilde,</l>
        <l id="s11:l2">En soude u dat niet verdrieten,</l>
        <l id="s11:l3">Dat my die raven, die voghelen souden eten,</l>
        <l id="s11:l4">Dat my soude eten so menich clein voghelkijn?’</l>
      </lg>
      <lg id="s12" type="stanza">
        <l id="s12:l1">- ‘Och Thijsken vanden Schilde</l>
        <l id="s12:l2">En laet u niet verlanghen,</l>
        <l id="s12:l3">Ick sal uw radeken met rooskens ombehanghen,</l>
        <l id="s12:l4">Daer op sal rusten uw fiere jonghe lijf.</l>
      </lg>
    </lg>
  </text>
</song>
