<?xml version='1.0' encoding='utf-8' standalone='yes'?>
<song>
  <meta>
    <id>17821</id>
    <date>
      <year-start>1903</year-start>
      <year-end>1908</year-end>
    </date>
    <tags/>
    <melody/>
  <author></author></meta>
  <text>
    <lg type="song">
      <lg id="s1" type="stanza">
        <l id="s1:l1">Och lichdij nu en slaept,</l>
        <l id="s1:l2">mijn liefste roseblome?</l>
        <l id="s1:l3">Lighdij, schoon lief, en gaept,</l>
        <l id="s1:l4">lighdij zo vast in drome?</l>
        <l id="s1:l5">Ontwaect, scoon lief welghedaen,</l>
        <l id="s1:l6">wilt tuwer veinster comen;</l>
        <l id="s1:l7">staet up en wilt ontfaen</l>
        <l id="s1:l8">die meij met zijnen blomen.</l>
      </lg>
      <lg id="s2" type="stanza">
        <l id="s2:l1">Schoon liefelijc vrauken fijn,</l>
        <l id="s2:l2">wilt doch u rusten laten,</l>
        <l id="s2:l3">stict open u veinsterkijn,</l>
        <l id="s2:l4">en comt u lief te baten.</l>
        <l id="s2:l5">Al om te vinden troost,</l>
        <l id="s2:l6">ben ic, lief, tot u comen;</l>
        <l id="s2:l7">staet up en wilt ontfaen</l>
        <l id="s2:l8">die meij met zijnen blomen.</l>
      </lg>
      <lg id="s3" type="stanza">
        <l id="s3:l1">Ic sie den lichten dach</l>
        <l id="s3:l2">al duer die wolcken dringhen,</l>
        <l id="s3:l3">ick zie die blomkens schoon</l>
        <l id="s3:l4">al uuter eerden springhen.</l>
        <l id="s3:l5">Die sterren schoone en claer</l>
        <l id="s3:l6">sij lichten al duer den throone;</l>
        <l id="s3:l7">staet up en wilt ontfaen</l>
        <l id="s3:l8">die meij met zijnen blomen.</l>
      </lg>
      <lg id="s4" type="stanza">
        <l id="s4:l1">O fiere nachtegale,</l>
        <l id="s4:l2">hoe mach u singhens lusten?</l>
        <l id="s4:l3">Al duer der minnen strale</l>
        <l id="s4:l4">comme ic in deser onrusten.</l>
        <l id="s4:l5">Ic en vinde negheenen troost,</l>
        <l id="s4:l6">hoe dicwils dat ic come;</l>
        <l id="s4:l7">staet up en wilt ontfaen</l>
        <l id="s4:l8">die meij met zijnen blomen.</l>
      </lg>
      <lg id="s5" type="stanza">
        <l id="s5:l1">Natuerelicke juecht,</l>
        <l id="s5:l2">mijns hertsen keiserinne,</l>
        <l id="s5:l3">God stercke u in alder duecht,</l>
        <l id="s5:l4">die ic met herten minne.</l>
        <l id="s5:l5">In deser weerelt wijt</l>
        <l id="s5:l6">en weet ic gheen so schoone;</l>
        <l id="s5:l7">staet up en wilt ontfaen</l>
        <l id="s5:l8">die meij met zijnen blomen.</l>
      </lg>
      <lg id="s6" type="stanza">
        <l id="s6:l1">Die waerdste beelde soet,</l>
        <l id="s6:l2">zou woent te Brugghe binnen,</l>
        <l id="s6:l3">die mij verblijden doet</l>
        <l id="s6:l4">mijn herte en mijn vijf sinnen.</l>
        <l id="s6:l5">Al in der herten mijn</l>
        <l id="s6:l6">spant mijn schoon lief die crone;</l>
        <l id="s6:l7">staet up en wilt ontfaen</l>
        <l id="s6:l8">die meij met zijnen blomen.</l>
      </lg>
      <lg id="s7" type="stanza">
        <l id="s7:l1">Adieu, schoon lief, adieu,</l>
        <l id="s7:l2">adieu, ic moet u laten;</l>
        <l id="s7:l3">adieu, schoon lief, adieu,</l>
        <l id="s7:l4">adieu, mijns hertsen bate,</l>
        <l id="s7:l5">tot op een ander tijt;</l>
        <l id="s7:l6">dan zal ic weder comen;</l>
        <l id="s7:l7">staet up en wilt ontfaen</l>
        <l id="s7:l8">die meij met zijnen blomen.</l>
      </lg>
    </lg>
  </text>
</song>
